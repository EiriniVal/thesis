[^LIBER DE DIVERSIS MEDICINIS^] 
 
|P_51 
[\f. 300v\] [} Here bygynnes medcynes for þe pestilence}] 
Here bygynnes medcynes for þe pestilence noble & 
fyne & are departede in foure chapiters. The firste 
chapiter telles how a man sal kepe hym in tyme þer-of. 
The secounde how þis sekenes commes. The thirde 
what medcyne is a-gayne it. The ferthe how he sall 
be kepid in it. 
 
[\f. 301r\] For full many for defaute of gud gouernance in dietynge 
falles in þis sekenes, thare-fore þat tyme vse none excesse 
nor surfete in mete & drynke nor bathes nor swete 
noghte gretly þan, for all thies opyns þe pores of þe 
body & makes venemous ayere to entre & þat febles þe 
body, et super omnia alia nocet coitus & accelerat ad 
hunc morbum quod maxime aperit poros & destruit 
spiritus vitales, also vse littill froyte or none & ett littill 
or noghte of garleke or lekes and slyke þat brynges a 
man in-to a vnkyndely hete, also thriste noghte gretly 
þat tyme þat þe pestylence regnes &, if þu thriste, drynke 
mesurabili and sloken thi hete, and þe best drynke ware 
calde water mengede with vynagre or tysayn, for tysayn 
profettes mekill to men þat are colorik of compleccion. 
 
The seconde chapeter how this sekenes comes & what 
is þe cause of it is þis: In a man are thre pryncypalle 
parties & membres, þat er to say the hert, the lyuer, 
the harnes, and ilkane of thies hase his place whare he 
may put owt his superflueties and are called in phiseke 
|P_52 
emundatoria eorum. The clensynge place of þe hert 
is vnder þe armes, the clensyng place of þe lyuer is 
by-twyx þe thee & þe body, and þe clensyng place of þe 
harnes es vnder þe ere & vndir þe throtte. Þan þe 
seknes comes thus, when þe pores are opyn for sum 
encheson byfore said, þan entres ayere þat es venemous 
& als fast it is menged with a mannes blode & þan rynnes 
it to þe hert þat is grounde of mannes kynde for to 
distroy it & sla a man. Þe hert kyndely flyes it þat is 
agayne it and þat venemous matere puttes to his 
clensyng place and, for it fyndis it sperred & may noghte 
owt, it passes to þe nexte pryncypall partie, þat is þe 
lyuer, for to distroy it, & he puttis it to his clensynge 
place &, for þat also is sperred þat it may not owt þare, 
it passes to þe thirde pryncypalle partie, þat is þe 
hernes, & he puttis it to his clensyng place & for þat also 
is sperrede þat it may nowhare owte and þus lange 
it is mouande or it riste in any place, þat is to say xij 
hours & mare and þan at þe laste with in xxiiij hours, 
if it passe nott owte bi blode latynge, it festres in some 
place & castes a man in-to an agewe & makes a boche or a 
kille [\f. 301v\] in some place bi-fore said. 
 
The thirde chapiter of helpe agayne þis seknes & 
with-in what tyme helpe may be. Who so feles any 
prikkyng of blode or flakeryng, þat is takenynge to-warde 
þat sekenes, there-fore þu scholde blede & þat schuld be 
sone, if it may be at þe firste, or ells with in vj houres 
after &, if it may be hadde thus, drynk nott nor ett or it 
be done & tary not ouer xij houres, for all þat tyme 
þe matir is mouande for þe cause bifore saide and bledyng 
[{be{]-tymes o[{f{] vaynes þat I sall telle after sall helpe & 
hafe it a-waye. If it be passede xxiiij houres, þe matir 
is gedirde & hardynde & will nott passe of þe vayne, if 
it be streken. Neuer-þe-lesse, if a man blede, þan it 
sall noghte harme, bot it is nott sekir þat it sall helpe. 
Ther-fore, if þe matir be gedirde vndir þe armehole, it 
comes of þe hert & þan blede on þe hert vayne þat is 
callede cordiaca & on þe same syde, or ells folous twa 
harmes. On is, if þu blede on þe toþer syde, þe gude 
|P_53 
blode & clene þat is noghte corrupt ne envenomed sall 
be drawen owt & þe euyll duell still & þan þe body is 
febillere for fawte of gude blode. Þe second harme es 
mare, for þe venom sall passe to þe hert & venom it & 
so haste a man to his endynge. Also, if þe boche be 
bi-twix þe thee & þe body, it commes of the lyuer. Þen, if 
þe mater appere in þe inwarde syde bi þe preue thynge, 
þan blede on þe fute on þe same syde & on þe veyne 
þat is bi-twix þe thomell taa & þe nexte; for, if þe 
boche be þare & þu blede on þe arme, þe matir will 
draw vp agayn to þe pryncypalle parties of þe hert or 
of þe lyuer & do harme; also, if þe boche be mare 
owtwarde to þe sidde & ferrer fro þe preue thynge, 
blede þan on þe vayn þat is bitwix þe ankill & þe hele 
or ells be ventoused on þe thee with a boyste bi-side þe 
boche. And, if þe matere be in þe clensynge place of þe 
heuede or of þe hernes, blede þan on þe heued vayne 
on þe same arme & on þe same syde & on þe vayne þat 
is called cephalica & it is nexte abowen þe myd veyn 
þat is called mediana. Or ells blede on þe veyne þat 
is abown þe hande bitwixe þe thombe & þe nexte 
fynger. Or ells be ventousede by-twix þe schuldres 
with boystes to þe blode be drawen owte [\f. 302r\] and þe 
pryncypalle membre clensede. 
 
Than the hert schulde be comforthede be calde 
letuaryse to temper þe grete hetis þerof. Þen is gude to 
hafe water stilled of thiese foure herbis: detony, 
pympernole, tormentill and scabyous, for thies are gud 
medcyns bothe in sekenes and to kepe the ther-fra. 
And also, whils a man is in this euyll, he schulde be 
dietide mesurably. For þe feuer agew of sekenes he 
schuld not ett gret flesche, bot chekyns sothen with 
water or littill fisches of fresche water rostede & ete 
þam with vynagre. Also it is gud þat tyme to ete potage 
of almondes & drynk tysayn or ells in þe hete a littill 
smale ale & clene and, if a seke man couait mekill to 
drynk wyn, gyff hym þer-for vynagre menged mekill 
with water and, if he wil nedis drynk wyn, white is 
mekill better þan rede. Tak detony, phildelphia 
lactifer, pympernell, bolo armonico & oþer like; ilkan of 
|P_54 
thir thynges sal be brayed by hym seluen & dronken 
with wyn or ale. And a man be venomed, it will putt 
owt þe venom bi þe same place þat it entrede. & who 
so dredis for this sekenes, kepe þam fro thynges sett in 
þe firste chapiter and, who so is þerin, do be tym as 
teches toþer and thurgh þe grace of God he sal be helpede 
of þis sekenes. 
 
[}To brek felon or kile.}] 
Tak baynewort jus a sawcerfull and als mekill of a rede 
cowe newe mylke & flour of whete & make it in a plaster 
& lay it alle warme þer-on & it sal brek it. 
 
Or tak orpyn & stamp it & fry it with whit gres. 
 
Or tak þe 3olke of an egge with salte or violett. 
 
Or tak wormot & smalache ana & swyn gres, als 
mekill als of þe herbes, & bray all to-gedir & do it on a 
clout & lay it on þe felon or to appostym & it sal drawe 
owt þe felon or þe appostym & all þe filthe & hele it with-owtten 
any entrete, bot new it euen & morne. 
 
[}An oþer, a drynk for þe felon.}] 
Tak matefelon & þe floures of marygoldes & morelle 
& lely rutes, of ilkane illike mekill rois blende with 
water & gyff hym to drynke thryse on a daye. 
 
[}For to breke kyle.}] 
Tak egrimoyn, syfull of howses & pentafilon, of ilkan 
illike mekill, and welle þam in ayselle & lay on þe sare. 
 
Or take lynsede & welle it in water righte wele & 
sythen stampe it and fry it in schepe talghe & lay it to 
þe kile, for it wil breke it. 
 
[}An oþer.}] 
[\f. 302v\] Tak gronswalle, wymalue, pympernole & fresche grese 
or grese of a broke & stampe alle samen & lay þer-to. 
 
[}An oþer.}] 
Tak herbe Robert & celidon & stampe þam wele & 
wryng þan owte þe jus & temper it with hony & barke 
duste & rye mele & make a playster and lay to the kyle. 
 
Or tak turmentyn & barly mele & mak a plaster & lay 
to þe kile. 
 
[}A gude oynement for kiles, wondes, broken bones, bolnynges, to felon & to gowte.}] 
Tak bugle, synagle, avance, violett, waybrede, lely & 
henbayne & morell, gume of the sour plumtre, wax, 
white pik þat þir spicers calles pik album & fresche grese 
of a swyn or of a bare & fresche suete of an hert & fresch 
talghe of a moton, of ilkan elike mekill. Do all thies 
thynges in a pan & welle þam wele & do rekills þer-to 
& wryng it thorow a clathe in-till a clene basyn &, when 
it is calde, do it in boystes. 
 
|P_55 
[}A gude entret to kile or wonde or bryssynge, to drawe owte werke & bryssed blode.}] 
Tak þe fatt bakon of an alde swyn flyk & melte it in a 
pan & late it stande to þe salt be fallen to þe gronde. 
Tak þan þe schire abownne & do it in a pan & tak halfe 
als mekil virgyn wax as þer is gres & tak rekylls & do 
þer-to & welle to-gedir, bot firste braye þe rekills all to 
powder &, when mekill hete es ouer-gane, tak als 
mekil powder of mastik als of rekills & do þer-to & 
euer styre it wele, bot, when it is sa kelede þat þu may 
hald thi fynger þer-in, þan do als mekill þer-in powder 
of bromstane als þer is of rekills & mastyk & stirre ay 
wele till it be als thikk as hony & do it þan in boystes 
&, when þou hase nede, do it on a clout or on a whitte 
lethir & lay it on þe wounde & it sall drawe owte þe 
werke & what gowt & what euer þe man hase, & he 
anoynte hym þer-with twyse on þe day, with-owtten 
dowte it sall do hym gude. 
 
[}[{Fo{]r to sla þe worme.}] 
Tak swete milke als it comes fra þe cowe pappes al 
warme & caste it in þe dowble of white wyne. Þan 
tak an vnce of swete nutte kirnells with-owtten barke 
stamped wele and smalle. Þan sethe thies thre to-gedir 
to þay wax thikke [\f. 303r\] als paste. Sythen caste þat paste in 
a clene canvace & wrynge owte þe moyster & þu sall 
fynde in þe clathe a paste te[{m{]pered vp with clene hony 
fresche in maner of a plaster & als warme als it may be 
suffrede. Lay it on þe malady & suffre it to lygge 
vn-to þe 3okynge & swythynge be all passede a-waye. 
Þan tak it softely a-waye & with-in þe paste wele 
depe þou sall fynd þe worme couchede. Þan þu 
sall hele vp þe wonde with this grene oynement 
sanatyfe. 
 
[}An oþer.}] 
Tak a gud porcyon of violett & twise als mekill of 
avance & stamp wele þe grysses & wrynge owt þe jus & 
temper vp þe jus with a quanttite of powdir of pepir & 
alde ale & drynk ix dayes twyse one þe day calde, ayther 
tyme a gude sponefull, & halde in thyn ande after þe 
drynke & on the ix day wayte wele þe hole & halde it 
warme & beke it bi þe fire or in þe son, for in certayn 
it sall come owte owþer qwike or dede. Þan tak & 
mak entrete in þe moneth of May with þe same herbes & 
|P_56 
May buttre gedird with-in þe firste ix dayes & hele it 
vp with þat entrete. 
 
[}For to stroye lyes.}] 
Tak oyle of olyue & bare gres & qwik siluer & stafi3agre 
and þe flour of lupners & grynd all to-gedir with 
vynagre & anoynte þam þer-with. 
 
Or tak qwik siluer slokened & of powdir of stafi3agre 
& oile & vynagre & menge al to-gedir & anoynte þe 
þer-with. 
 
Or draw a threde of cotome thurghe it & anoynte þe 
þer-with & it sall sla þam with-in sex houres. 
 
[}For to wiete wheþer it is defaute of man or woman þat scho beres noghte.}] 
Tak twa smale new pottes of erthe & do a littill bran 
in aþer pott & late hym stale in þe tane and hir in þe 
toþer & þan late þam stande vp ix days or xiiij days and, 
if defaut be in þe man, þan sall þu fynde in his pott lyke 
wormes & it sall stynk &, if þu fynde þe same in þe 
womans pott, þan is defaut in hir and, if [{þu{] fynd na 
takynynges in noþer water, þan may men helpe þam to 
hafe childre with medcyns after neuennede. 
 
[}If a man will þat a woman conceyue a childe sone.}] 
Tak nept & sethe it with wyne to the third part & 
gyf hym to drynke fastande thre dayes. 
 
[\f. 303v\] [}To wiete whethir a woman be [{with{] a knafe childe or a mayden childe.}] 
Tak welle watyr and late þe woman þat is with childe 
mylke a droppe þer-in &, if it synke to þe grounde, þan is 
it taken of a knafe childe &, if it flete a-bown, þan es 
taken of a mayden childe. Ipocrase says þat þe 
woman þat is with a knafe childe, scho es ruddy & hir 
ryghte tethe are coruen about, and, if scho be with a 
mayden childe, scho es blak & hir lefte tethe are coruen 
about. 
 
[}Here bygynnes a charme for trauellyng of childe.}] 
In nomine patris & filij & spiritus sancti. Amen. 
Arcus forcium super nos sedebit, virgo Maria natabit, 
lux & hora sedule sedebit rubus rebus rarantibus natus 
nator natoribus saxo. Sic memor esto vt sit puer vt 
puella. Eius exijt foras mater, quum christus natus 
est, nullum dolorem passa est. Venit homo, fugit 
dolor. Christus adiutor, adiuro te virga per Patrem & 
Filium & Spiritum Sanctum vt habeas potestatem coniugendi. 
Say this charme thris & scho sal sone bere childe, 
if it be hir tyme. 
 
|P_57 
Tak polipodie & enplaster it vnder hir fete & scho sall 
sone be delyuerde, wheþer it be qwik or dede. 
 
[}An oþer.}] 
Tak cassia fastula, iiij florence weghte, & stamp it & 
drynk it & scho sall sone be delyuerde, if it be hir tyme. 
 
[}A charme.}] 
Occeanum age, surge, rumpe & explica moras. Write 
this charme & bynde it to hir knee righte with-in &, 
alsone als scho es delyuered, tak it a-waye. 
 
[}An oþer charme.}] 
Beata Anna genuit sanctam Mariam matrem Domini 
nostri Ihesu Christi & sancta Maria genuit Christum 
filium Dei nunciante Gabriele arcangelo. Per ipsam 
natiuitatem credo ego quia omnis christianus a morte 
& ab omni periculo potest esse liberatus. Sancta 
Maria, Dei genitrix, & omnes apostoli & omnes martires 
& omnes sancti confessores & omnes sancte virgines intercedant 
pro famula Dei. N. Amen. 
 
Tak & write thir wordis in buttre or in chese & gare 
hir ett it: Sator arepo tenet opera rotas. 
 
Or drynk buttre & hony with hate wyn & drynk 
womans mylke with oile of olyfe. 
 
Or tak veruayne & stamp it & temper it vp with water 
or wyn & gyffe it hir to drynke, for it is a souerayn 
medcyne. 
 
Tak & write þis in parchemyn of velym & bynd it at 
stomake: Sancta Maria [\f. 304r\] peperit & matrix eius no[{n{] 
doluit. Christum genuit qui nos sanguine suo redemit. 
 
[}For to delyuer a woman of a dede childe.}] 
Tak þe blades of lekes & schalde þam wele in þe fire 
& do þam to hir nauelle & all a-bout the wambe & it 
sall caste out þe dede childe &, when scho is delyuerde, 
do a-waye þe leke blades or þay will do hir scathe. 
 
[}An oþer.}] 
Tak mugworte & rew & stamp þam & drynk þe jus or 
drynk þe jus of veruayn or þe jus of ysoppe with 
warme water or þe jus of rewe, wodrofe & mogwort 
tempered with warme water. 
 
[}For women þat purges þam ouer mekill after childynge.}] 
Tak þe rute of pion & dry it & mak poudir þer-of & 
temper it & gif it hir to drynke with wyn & [{it{] sall 
purge hir in-to gude state. 
 
[}For to gare a woman say what þu askes hir.}] 
Tak a stane þat is called a gagate & lay it on hir lefte 
pape, when scho slepis, þat scho wiet not, and, if þe 
|P_58 
stane be gude, all þat þu askes hir sall scho say þe, 
what euer scho hase done. 
 
[}For to mak a woman white & softe.}] 
Tak fresche swyn gres & the white of an egge halfe 
rosted & do þer-to a littill cokille mele & anoynte hir 
þer-with ofte. 
 
[}For to gif comforthe in mete & drynk to þe seke.}] 
Tak calamynt, herbe John, rew dubill, aristotill, 
cresses, dytoyn, rede cale, betoyn, veruayn, ispia 
maior. 
 
[}For þe mormaile.}] 
Tak rib, germaunder, herbe yue, smalache, hayrefe, 
jubarbe, celidon, of ilkan euen a pounde, of jus of littill 
morell halfe a pound, of 3olkes & whittes of thre egges, 
floure of whete, schepe talghe þat may suffice. Sethe 
all togedir: ambre orientale, a peny weghte, of mastik, 
orbane, arnement, ij peny weghte. 
 
[}For to wiete if a seke man or a woman sall lyfe or dy.}] 
Tak celidon and lay it vndir his hede &, if he synge, 
he sall dy &, if he grete, he sal lyfe. 
 
Or tak mogwort & lay vndir his heuede &, if he slepe, 
he sal lyfe &, if he wak, he sal dy. 
 
Tak þe seke mans pys & late a woman mylke þer-on 
&, if þe [\f. 304v\] mylk falle to þe grounde, he sall dy &, if it 
flete, he sal lyfe. 
 
[}An oþer.}] 
Tak þe larde of a swyne flyk & anoynte þe mannes 
fete þer-with vnder-neth & after caste it to a hunde &, 
if þe hound ete it, he sall lyfe & fare wele &, if þe hound 
will nott ete it, he sal dy soune. 
 
[}An oþer.}] 
Tak his water & menge it with a womans mylke þat 
hase a knaue childe &, if þat gange to-gedir, he sal lyfe 
&, if þay depart, he sall dy. When his browes heldes 
down, the lefte eghe es mare þan þe reghte eghe, the nose 
ende waxes scharpe, his eres waxes calde, his eghne 
waxes holle, the chyn falles, his eghne & his mouthe are 
opyn when he slepes bot he be wonut þer-to, his ere 
lappes waxes hethy, his fete waxes calde, þe wambe 
falles a-waye, if he pull þe strase or þe clathes, if he pyk 
at his nose thirlles, his forheuede waxes rede, 3ong man 
ay wakande, alde man ay slepande, his ij membres 
caldes agayn es kynde & hides þam, if he rotell, thiese are 
þe takynynges of dede. 
 
|P_59 
[}For to wiete if a wondede man sall lyfe or dy.}] 
Tak betoyn, vetoyn, matefelon, madir & stampe þam 
wele & drynk þe jus with alde ale &, if he caste it owte at 
þe mouthe, he sal dy. 
 
[}An oþer.}] 
Tak baynwort & bugle & stamp þam wele & temper 
þam with wyn or ale & gare hym drynk it &, if he caste it, 
he sall dy &, if he halde it, he sal lyfe. 
 
[}An oþer.}] 
Tak pympernole & stampe it & drynke þe jus menged 
with water &, if it ga owte at þe wonde, he sal dy &, if he 
hald it, he sal lyf. 
 
Or gyff hym to drynk þe jus of letuce3 &, if he delyuer 
it at þe mouthe sone, he sal dy &, if he hald it, he sal lyfe. 
 
Or gyf hym to drynk þe jus of trayfoil &, if he hald it, 
he sal dy. 
 
Or, if he fele sare or werke in his ache, he sall dy. 
 
Or drynk þe jus of cerfoil & cheruell with water &, if 
he cast it, he sal dy. 
 
Or gyf hym at drynke þe jus of peruynge or lange de 
beefe or dytoyn menged with wyn & a littill pepir =&= or 
hony &, if he caste it, he sal dy. 
 
Or gyf hym at drynke hond tonge &, if he noghte caste 
it, he sal hele. And sythen gyffe hym ilk a day to drynke 
þise thre grisses tempered to-gedir [\f. 305r\] with a littill ale, þat is 
to say, pympernoll, bugle & synegle, &, when he hase 
dronken þe grisses, þay sall com out at þe wonde & make 
hym clene with-in & hele þam with-owtten. 
 
[}For þe feuer cotidiane.}] 
Tak a drame of þe sede of ache & stamp it wele & 
temper it with iij sponfull of calde water & gyfe þe seke 
man at drynk righte as þu wates þat it takes hym. 
 
Tak horshoue þat is called vngula caballi þat grewes in 
þe water &, when þu gedirs it, say þi Pater noster. Stamp 
it & drynk þe jus by-fore þe axes take the, when þu will, 
for it is wele prouede. 
 
[}For þe feuer tercyane þat takes man & women ilk oþer day.}] 
Tak rubarbe & schafe it in a copefull of calde water & 
late it stande al a nyghte þer-in & on þe morne gyffe it 
hym at drynke or þe passion tak hym. Bot luke þat he 
schake iij dayes or iiij or he tak it. 
 
[}An oþer.}] 
Tak þe jus of solsekill & preste crown & madir, of aþer 
illik mekill, & drynk it fastand. It helpes þe feuer 
tercyane. 
 
|P_60 
[}An oþer.}] 
Tak iij planttes of waybrede als hale als þu may fynde 
þam, þat all þe leues be with-owtten wemme & þe rotes. 
Þan wasche þam wele & schak þe water of & stampe þam 
wele & menge þam with iij sponefull of wyn & iij sponfull 
of water & clence it thurgh a clathe & gyffe hym to drynk 
or þe euyll tak hym. & late hym blede of þe veyne of þe 
forhede &, if his lyuer is oghte hate, mak hym a playster 
of jubarbe & lay it on his righte syde. 
 
[}Syrop for þe feuer tercyane & duble tercyane þat men calles omni rapacete.}] 
Tak a party spik & a party jubarbe & schafe þam in 
ayselle & seth it to þe twa parties be sothen in. Þan 
clence it thurgh a clathe & do þan suger þer-to & sethe it 
to it be thik as hony. Gyf hym a sponfull or ij þer-of 
with hate water at morn. 
 
[}Syrop þat es [{ca{]lled þe Rose.}] 
Tak an vnce or twa of roses & sethe þam in water to 
þe ij partis be sothen in. Þan clence it thurgh clathe 
& do suger þer-to & sethe it to it be thikk as hony & vse 
as þu dose þe toþer. 
 
[}An oþer.}] 
Tak rew & pympernoll, jubarb, coliandre sede, xxv 
cornes of pepir. Stamp þam & drynk þam with hate 
water ane houre bi-for þe axes. 
 
[\f. 305v\] [}Þe feuer þat is called þe quartane.}] 
Þe feuer þat is callede þe quartane takes a man or a 
woman ilk thirde day. If þu will vse medcyn þer-fore, 
tak & mak a lafe of clene barly & gyff hym to ette þer-of 
all hate with hony, als mekill als he may ete, & gyf hym 
to drynk gude wyn, ynowghe plente, or it tak hym. & 
þan tak iiij plantis of waybrede with all þe leues & þe 
rutes &, when þay are wele waschen & stampede, þan 
temper vp þe jus with iiij sponefull of wyn & iiij of water 
& gyf þe seke man at drynke or þe euyll tak hym, & do 
hym at lygge & slepe, & couer hym wele. 
 
[}An oþer.}] 
Tak on myssomer euen efter þe sonn sett or one þe 
morn or þe sonn ryse & gedir pulioll royalle with þe rutes, 
as mekill als þe likes, & dry it and kepe it to 3ole and lay 
þat pulioll on 3ole nyghte appon þe awtre & late it lygge 
to iij messes be songen ouer it & þu sall see it floresche alle 
newe & new flores brynge forthe. Þan tak it a-waye & 
kepe it &, when þu will, gif it hym þat hase þe feuer 
quartane on þis wise: Stampe þe flour & temper it with 
warm wyn & gyf it hym to drynk & þer-whills þu & he 
|P_61 
bothe says 3our Pater noster with Credo in Deum & Aue 
Maria. 
 
[}An oþer.}] 
Tak þe gesarn of a hare & stampe it & temper it with 
water & gyf it to þe seke man or woman at drynke & it 
dose a-waye þe feuer quartane. 
 
[}An oþer.}] 
Tak wormot & aueron & þe mydwarde barke of þe 
scho asche & þe alme & sethe in gud wyn & gyf þe seke 
to drynke be-fore mete and aftir & do suger þer-to for 
swetenes.With-owtten doute it sal hele hym. 
 
[}For þe feuer lente.}] 
Who so hase þe feuer agewe þat men calles lente euyll, 
[{i{]f þe seke man heued werke þat he may not slepe: 
Tak euerfern þat waxes on þe ake with þe rute & sethe it 
wele & tak mynt, of aþer ilike mekill, & stamp þam wele 
& make a playster & lay on þe forhede & on þe thonwanges. 
Bot anoynte hym firste with popilion, if he hafe 
anger in his lyuer. 
 
[}An oþer.}] 
Tak & mak hym a plaster on his righte side of barly 
mele & of jubarb & of morell & of ayselle, bot anoynte þe 
firste with popilion & if he be encostyfe mak hym a 
syrop on þis wyse: Tak ane vnce of flours of violet and 
sethe þam in a galon of water to þe ij partise be sothen 
in & clence it þan thorow a clathe. Do þan to þat jus 
a pounde of suger & sethe it to it be thikke as hony & 
gyf hym to drynk vmwhile ij sponefull of þe syrop in a 
littill copfull of calde water. & tak braunches of sawge & 
þe smedes of barly and malues & henbayn & sethe þam 
all to-gedir in a caldron with water & in þat water bathe 
hym & wasche his fete & his schankes abouen his knees 
& schafe his fete vndir-nethe & it sall do hym gude. &, 
if he fall in þe fransie, late schafe his hede & tak a whelpe 
or a 3onge coke & clefe it in myddis bi þe bake & alle 
hate with all þe guttes do it on his hede. Bot firste 
anoynte his hede with popilion and, if he falle in þe 
litage, schafe his heuede [\f. 306r\] & tak mustard sede & stamp it & 
do ayselle þer-to & couer his hede þer-with & his foreheued 
and bynd it þer-to with a clathe & late it be sa all a 
nyghte & tak þe jus of oyneons & caste his nose thirlles full 
with a pipe of a gose fethir or fill a pipe full of þe jus & 
blawe it in his nose & do a man or a woman to kis ofte on 
|P_62 
his heuede & lay hym in þe lighte agayn þe son & lat 
ryng & blawe & mak mekill dyn about hym & lat prik 
hym with prikkes alwaye for slepynge. 
 
[}[{A m{]edcyn for alle feuers.}] 
Tak vetoyn, ambrose, herbe John, solsikill, tansay, mogwort, 
wormot, rew and sauyn and of alle thies grisses ana. 
Sethe thise grysses in wyn & water till þe thirde part 
water. Gif þe sek at drynk þer-of a copfull or þe euyll 
tak hym & an oþer after þat it hase taken hym. And, 
if þu wene þat þe feuer sall tak þe man on þe morne, 
tak on þe euen by-fore a gude fatt ele & do it all qwik in 
a littill possenet full of gud wyn & couer it wele with 
a tele stane þat it ga not out & lat it be sa all nyghte, & 
on þe morne, or þe euyll tak hym, vn-do þe ele & mak it 
clene & sethe it wele with þe skynne & giff þe seke to ette 
of þis ele or alle, if he may, & þe wyn þat it is sothen in, 
gare hym drynk it efter & with Goddes grace he sall be 
delyuerd of his euyll. 
 
[}An oþer.}] 
Tak playntayne, pee delion & rede nettill, & stamp 
þam & drynke þe jus. 
 
Or tak rew & wormot, of aþer ilike mekill, & stamp þam 
& temper þam with hate water or wyn & gyff hym to 
drynk fastand. 
 
Or tak þe rute of walwort & wesche it & stamp it & 
temper it with wyn or with stale ale and gyf hym to 
drynke, or þe euyll tak hym, & couer hym wele in his 
bedde & owthir sall þe euyll leue hym or he sall spewe. 
 
[}A gude oyntment for alle feuers}] 
Tak a handefull of lynsede & sethe it wele in water & 
clence it & tak als mekill of oyle of roses & meng it to-gedir 
& anoynte þe mannes body þer-with & his fete & 
his handis. 
 
[}A gude oximell for all feuers}] 
Tak þe rute of fynkell & þe rute of percell, þe rute of 
ache, þe rute of loufache & þe rute of radik ana, & wesche 
þam wele & schafe þam & schere þam in littill leches & 
do þam in ayselle all a nyghte & temper þam on þe morne 
& sethe þam in þe same aysell to þe thirde part be sothen 
in. Clence it þan thorow a clathe. Tak þan twa 
partise of þat ayselle & þe thirde part of hony & sethe 
to-gedir to it be als thik als hony &, if þe man be encostyfe, 
|P_63 
þan tak euerferne þat growes on þe ake, ij vnce or 
iij, & sethe þer-with at þe begynnynge of þis oximell & 
gyff þe seke man twa sponefull or iij with hate water 
at morn & at euen, if nede be.
 
[}[{A{]n enplaster for þe feuer}] 
Tak þe jus of rose & 
of walwort & whete branne & menge to-gedir in maner 
of a plaster & lay it on a lyn clathe & lig it to his stomak 
& bynd it þer-to & it sall helpe hym sone. 
 
[\f. 306v\] [}For to do awaye brynnyng of þe feuer.}] 
Tak pulioll reall & sethe it in water & gyff hym it at 
drynke þer-of, when þe hete bygynnes, & it sall sone do 
it awaye. 
 
[}A charme for þe feuers. Nota bene.}] 
Tak iij obles & write firste in ane of theym + .1. + elie 
+ sabaoth + and on þe toþer oble + adonay + alpha + & 
o + Messias + & on þe thirde oble + pastor + agnus + 
fons + and gif thir thre obles to hym þat hase þe feuers 
thurgh iij dayes with haly water fastande. 
 
Or tak iij obles & write firste in ane + Pater est Alpha + 
& O + Filius + vita + Spiritus sanctus remedium + & tak & 
write in perchemyn + Agios + Otheos + Atanatos + yskiros 
+ ymas + eleson + Ego sum Alpha + & O + Christus vincit 
+ Christus regnat + Christus imperat + and, when he es 
hale, caste þe charme in the fire. 
 
[}For hym þat hase þe feuers & may no[{t{] slepe}] 
Tak oile of violett & woman mylk & menge to-gedir & 
anoynt his fronte & his eres & his nese thirlles & wesche 
his fete in warme water þat þe whitte chessebolle & 
letouse hase bene sothen in. 
 
[}For þe gowte.}] 
Tak lekes & sethe þam all hale & sythen stamp þam 
wele and smalle & hauyrmele grotes & schepe talghe & 
do all samen in a pott & sethe þam wele & sythen lay þam 
on a cloute & lay it on þe sare. 
 
[}A gude oynement for all gowttes.}] 
Tak an owle & do of þe fethyrs & opyn it & drawe it 
clene, as þu walde ette it, & salt it wele. Þan do it in a 
new pott & couer it wele with a tele stane & do it in an 
hate owen to it be wele rostede, bot noghte al brynt. 
Þan tak & stamp it wele with bare grese & anoynte þe 
goute by þe fire & do so ofte & it sal es[{e{]. 
 
[}An oþer.}] 
Tak brok grese & katt grese & fox grese, horse grese, 
bare grese ana, & þe leues of cucumerbers, & stamp þam 
|P_64 
& tak als mekill jus þer-of als will wey agayn alle þe 
gresses, & welle it all to-gedir in a pan & drawe it thorow a 
clathe & do it in boystis and anoynte thare nede is. 
 
[}An oþer.}] 
Tak brok grese & of þe raton, of þe katt, of þe fox, of 
þe horse, of þe bare, & tak fethirfewe & ayselle & a 
lyttill lynsed & stampe all to-gedir with þe grese & þan 
warm it hate in a scharthe and anoynte þe gowte bi þe 
fire and do so ofte & it will ese mekill. 
 
[}Also an oþer.}] 
Tak þe rede snyles & do þam in a pott & strewe salte 
on þam, for þay will sone melte, & anoynte þe goute 
þer-with by þe fire with a fethir & it sall helpe the. 
 
[}An oþer.}] 
Tak a moldwarppe & sethe it wele in wax & wryng it 
thorowe a clathe & do it in boystes, for euer þe langer 
þat it is halden, the better it is to many oþer euylls þan 
þe gout. 
 
[}An oþer.}] 
Tak þe leues of henbayne one missomer euen & stampe 
þam a littill & fill a mekill pott bretfull & thirlle þe pott 
in þe bothome & couer it a-bown with a tele stane & 
make a hole depe in þe erthe [\f. 307r\] vndir þe erthe & do þat 
pott þer-in & sett a littill lede vndir þe pott bothome to 
kepe in þe oyle þat comes of þe henbayne thurgh þe pott. 
Fill þan þe hole all abowte þe pott with erthe & lay 
agayn þe erthe stanes & dyghte it at þu may mak þi 
fire ouer it all þe tweluemonthe, and, at þe tweluemonethe 
ende, þan tak vp at þu fyndys in þe lede & do it derely 
vp in a vesselle of glas. Þis oile es wonderly gud to þe 
goute & to þe rankle & to many oþer euylles, if it be ofte 
sythes anoynte þer-with be þe fire. Yf þu hafe noghte 
þis oyle, tak þat oile þat is made of þe sede of henbayne 
als men dose of oþer sedis & anoynte þe goute þer-with. 
 
[}An oþer.}] 
Tak alde bare grese & melt it in a wele scoured pan & 
helle it in-till a bacyn & lat it stande to þe salt be 
fallen to þe grounde. Eft-sones mak clene þe pan & 
tak þe schire of þe bacyn & do in þe pan, bot not þe 
grondes, & do þer-to virgyn wax als it were þe fourt 
part. Þan tak rekills & mak it in poudir & teme þam 
thurgh a scarce & do it to þe same & to þe wax & welle 
þam all to-gedir a while. Þan tak þe pan fra þe fire &, 
alsone als þe mekill hete es ouer gane, tak poudir of 
|P_65 
mastik, als mekill als of þe rekills, & do þer-to & ay be 
stirrand with þi sclyce. &, when it is so calde þat þu may 
halde þi fynger þer-in, þan tak als mekill bromstane in 
powdir als þu had of rekills & mastike & do þer-to & 
stirre ay wele with þi slyce to þu see þat it be thikke als 
hony & þan gedir it vp & do it in clene boistes & anoynte 
þe goute þer-with bi þe fire, & withowtten dowt it sall 
mende þe mekill or all, what kynde of gout so euer 
it be. 
 
[}[{A{]n oþer.}] 
Tak gude bromstane & mak gud poudir þer-of & grynd 
it with oile of egges on a stane als it were vermyon. Þis 
oynement is gude for alle goutis &, if a leprous man be 
anoynt þer-with, it will do hym mekill gude & mekill 
ese. 
 
[}Emplaster [{for þe{] gout.}] 
Tak ambrose & wild nept & sethe þam & stamp þam 
wele with alde grese & anoynte þe gout bi þe fire. It 
will hele it wondirfully wele, & enplaster it to after þe 
anoyntement. 
 
[}[{An{] oþer for þe rede gout in handis & fete.}] 
Tak þe 3olkis of v egges & a sponfull of vynagre & iij 
sponefull of barly mele & iij sponefull of henbayne sedis 
& mak poudir þer-of all in samen & lay it on þe gout. 
 
[}An oþer.}] 
Tak þe rute of radik & whette bran & stamp all samen 
& temper it with vryne & lay it on þe gout. 
 
[}An oþer.}] 
Tak ald chese & schafe it & tak þe floure of groundyn 
leues and hony & aysell & þe whittes of egges & menge al 
samen & mak a playster & lay þer-to. 
 
[\f. 307v\] [}An oþer.}] 
Tak auance, horshelme, whilde sauge, betoyn, sauyn, 
centory, fenkell, herbe John, burrege rute & osmonde, of 
ilkan euen porcyon. Sethe þam with water & licoresse 
& drynk it at euen hate & at morne calde. It is gude 
for þe gout in the lendis. 
 
[}An oþer.}] 
Tak vervayne, jubarbe, violett, whete floure & sethe 
to þe thikknesse of a plaster & syne do þer-to þe jus of 
ache & lay it þer-to. 
 
[}Experiment for alle gouttynes rynnand and flyande.}] 
Tak lynsede & sethe it in water till it be thikke sothen. 
Þan draw it & stamp it & grynd it in a clene mortere 
& caste þer-to fresche schepe talghe & menge it wele 
with þe jus of henbayne & herbe benett & caste þan all 
|P_66 
grounden to-gedir in a pott &, when þe lynsede is sothen 
in, chaufe þam wele to-gedir & lay þam on þe gout. 
 
[}For þe gout artetik to chase it owt of what place þat it is in.}] 
Tak þe grese of a bare and of a brok & of a whitt catt 
with þe jus of water cresses, ij vnces, & sethe in a pott to 
þay be thikk &, when þu will anoynte þe body goutes, 
sett hym bi-twix ij fires elike & anoynt his body ouer 
bot þat þu will þe gout passe owt & þat be laste anoynt. 
 
[}For þe paralisi.}] 
Þis oynement is gud for paralisi & for all oþer calde 
passiouns. Begyn we firste at þe hate gummes and 
sythen at þe hate spyces and sythen at þe hate rotes and 
sythen at þe hate grisses. 
 
[}Off goummes þat are hate.}] 
Mirre, storax, olibane, mastike, opeponak, ammoniak, 
bedellium, seraphin, salbanum, terrebintym, pixgreke, 
pixliquidum, euphorbe, castorium, of all thies xiiij 
gummes tak of ilkane ane vnce. 
 
[}Spices þat are hate.}] 
Clowes de golofre, nuutmugg, canell, galynga, setuale, 
gynger, longe pepir, white pepir, aloes epotik, of ilkane of 
thir spices tak halfe an vnce. 
 
[}Off hate rotes.}] 
Rotes of fenkalle, rotes of percell, rutes of brusk, rotes 
of spourge, rutes of pyon, rutes of pappwort, rutes of 
alysander, rotes of polipodi, rutes of gladyn, rotes of 
yrislirik, rotis of louache, rutes of philipendula, of ilkan 
of thies rutis tak halfe a handfull. 
 
[}Herbes þat are hate.}] 
Centory, burnett, germandre, white brissoke & rede 
diptonge, gladyn, wilde sawge, cowesleppes, 3arow, 
alisandre, prymrolle, centurion, lauandre, cresses, rede 
cale, pelleter, rewe, sawge, iarue, mynt sara3ine, puliole 
montane, origane, þat is puliol realle, calamynt, calamyn, 
camamil, ysope, aueroyn, auance, rede nettill, louache, 
flour of gayle, pitory, herb John, þe leues of þe lorelle, 
wormot, gronswale, smalache, sauine, ypocone, recoyn, of 
ilkan of thir herbis tak a handfull. 
 
[\f. 308r\] [}[{Of{]f sedis [{þat a{]re hate.}] 
Stafi3agre, caraway sedes, of marigolde sedis, of 
mustarde sedis, white pepir sedes, of fenicrek, of lynsede, 
of cresses sede, of pepill sede, of coconode, of ilkane of this 
sedis tak halfe an vnce, of fresche schepe talghe a pounde, 
of white fresche grese als mekill as may suffice, of mede 
wax iiij vnces, of all thies thynges mak ane oynement 
for þe euyll bi-fore neuennede. 
 
|P_67 
[} Saue}] 
[{He{]re may þu lere for to make Saue, the wilk es a 
gude drynke & ane oynment for þe woundis or þe hurtes 
with-in & with-owtten of þe body of man or woman & 
it es called Saue. And þe firste by-houes þe to gedir 
theis herbis þat are here wretyn: burnette, betoyne, 
pympernolle, dauk, morsus diaboli, tormentill, crois, 
bugill, pigill, sinagle, herbe Robert, herb John, herb 
Wauter, herb yue, cosoud maior, cosoud milnen, consoud 
petit, crope de cambre, fenell with þe sede rouge, cholet, 
waranc, mader, spourge, fawethistill, samson, gronswalle, 
melice, egrymoyn, cheuerfoille, id est wodrofe, violet, 
playntayne, id est waybred, launcelle, id est ryb, peluette, 
id est moushere, vesche, floures de genest, id est brome, 
herb saunce crop, ache petit, auance, crop de rouge 
runcebrere, lange de cheyn, cynkfoil, milfoil, rouge vrtice, 
id est nettill rede, flosere, id est strabery wyes, tansay, 
id est philoga, osmonde. Of all thies herbes tak euen 
porcion out-tane of madir and of auance, for of þe mader 
tak als mekill weghte as of twa oþer bi-fore neuenned. 
& stamp þam wele &, when þay are wele stamped, late 
þam riste in a vessell of tre þe space of ten dayes and, 
after þe x daye es passed, do to thies herbis þe doubill 
weghte of fresche buttre of Maye & þan sethe þam ouer 
þe fire & late þam swa sethe to-gedir to þe buttre be halfe 
wastede. Þan all warme coille þe confeccion swa 
boillede thurgh a canvace & afterwarde late it kele & 
sithen clence it wele with calde water to it be clere 
clensede & þan afterwarde tak a galon of gude [\f. 308v\] whitte 
wyn & a porcyon of gude vynagre & do þam ouer fire in 
a clene vesselle & do þer-in þe coylett wele weschyn & 
sethe þam to-gedir to þe wyn & þe vynagre be nere 
wastede & þan tak þam down of þe fire & suffre þam to 
kele & sythen gedir vp þat þat fletis a-bown & put it in 
boystes for to safe & gyfe þer-of to wonded men þat hase 
wondis depe & stangyng is wondis & bolnynge in wondis 
& with þis sal þu safely hele þam. & gyff þam at drynk 
þer-of arely at þe morne & late at euen of þe grettnes of 
a mousfiche. 
 
|P_68 
[}Gratia Dei.}] 
Medcyn þat is called Gratia Dei, þat is made on þis 
manere: Tak litarge iiij vnces, ceruse iij vnces, roste of a 
belle of bras ij vnces, of vertgres ij vnces, of sarcocol iiij 
vnces, of mastik, galbanum, ammoniak, of ilkane iiij 
vnces, with encence iij vnces, of bedellium halfe ane 
vnce, of pik greke, pik nauill, of þam ij vnces. All this 
bi-fore be graythede & boylled in a ponde of oyle de olyue 
till þay wax blake & sythen keped wele. This emplaster 
clenses wondis and sowdis þam to-gedir & dose owte 
dede flesche & newe flesche gars grewe. It is a gud 
heler for brynnand werkes, wondis & kiles, whare so 
bee. 
 
[}An oþer Gratia Dei þat is ane enplaster and thus sall it be made.}] 
Tak wax, rosen, turbentyn, of ilkan a pounde, of 
mastik iij vnces, betoyn, of pympernolle, of veruayn, of 
ilkan a quartron. Þan stampe thies herbis wele & sethe 
þam wele in ij galouns of white wynne or rede vn-to þe 
thirde party. Afterwarde coyle þam thorow & saue wele 
þe coylett fra filthe. Þan take þi rosen & thi wax & 
resolue wele in a clene dowble vessell ouer þe fire & coyl 
þam thorow a clathe & caste þan þat coylett of gummes 
to þe coylett of wyne & of gresses & sethe þam to-gedir 
vn-to þe wastyng of þe wyne. Aftirwarde tak þat ilk 
confeccion saa sothen & do it in a doubill vessell ouer þe 
fire & do þe mastik pouder þer-in to þe mastik be resoluede 
& sythen afterwarde þi turbentyn & moue it sotely til it 
be resolued &, as swithe so it be resoluede, tak þe confeccion 
of þe fire smertly with-owtten duellynge and 
poure it thurgh a clathe & suffre it to refraide & þan 
gedir vpe with clene handis, anoynte with oyle de olyue 
& safe [\f. 309r\] þi enplaster wele, for it is gude till alde wondis & 
to newe & to synows coruen and bristen and till junttours, 
to hewen flesche, to dede flesche in wondis & till apostymms, 
of alkyn maner of kankir, festre, venyme & for helle 
fire, for þe emeraudes & for brokes. Þis enplaster, it 
wirkes, it heles, it drawes and helis mare with-in woke 
þan all oþer enplasters dose with-in a monethe. 
 
[}[{F{]or to remoile Gratia Dei.}] 
Tak camamyle, wormot, mellilotum. 
 
[}[{F{]or to ripe an enpostyme.}] 
Tak brance vrcyne, wilde malue. 
 
[}[{F{]or to opyne þam.}] 
Tak ysop, germander, smalach, percell. 
 
|P_69 
[}[{F{]or to clence þam.}] 
Tak wilde sauge, fymter, woraunce. 
 
Tak mynt, borage, cicory, flour of oxtonge, þat is longe 
de beefe. 
 
[{H{]ere bygynnes þe maner to mak salues & entretis & 
drynkes & cyroyns to wondis & to all oþer hurtes of mans 
body and þe firste for wounde in þe heuede: Tak 
betoyne & stampe it with alde gres & fry þam to-gedir & 
sythen draw it thurgh a clathe & do it appon lyn & lay it 
on þe wonde & ilk a third daye lay þe white of an egge 
þer-on & he sall waresche sone. 
 
[}For bone broken in þe heuede.}] 
Tak wormot & stayncroppe ana, & bray þam & boyl 
þam in vynagre & do þer-to whete branne & lay to þe 
sare. 
 
[}[{For{] wondis & bolnynge in þe hede.}] 
Tak pugill, bugill, herb Robert, auance, red cale, tansay, 
hemp croppes ana, & tak of madir als mekill as of all þe 
oþer herbis, & do þer-to ambros, burnet & þe crispe 
malue &, if þer be bane broken & þu dare noghte serche it 
3it, gyf hym þis to drynke: Tak the wort tansay, hemp 
croppes, horse mynt, rede nettill, brere croppes & als 
mekill mader as of all þe oþer herbes. Stamp þam 
samen & sethe þam in white wyne & gyf it hym at drynk 
&, if it come owte at þe wounde & he caste nott, þan it is 
a takyn þat he sal lyfe. Þan gare serche þe wonde & 
schaue þe broken banes qwayntely þat þu tame nott þe 
tay of þe harnnes &, if it blede faste, wipe softely with 
softe lyne & syne tak softe lyne & wympill to-gedir & lay 
it ouer þe wonde & tak whete flour wele boltede & strewe 
on þe clowte þat lygges on þe wonde. & after þat late a 
woman þat fedis a knafe childe, if it be a man þat is 
woundide, mylke hir pappes softely on þe mele þat is 
strewed on þe cloute þer-on & strewe it with flour, as þu 
dide þe toþer, & of þe mylk till it be euen with þe flesche, 
& hille þe heuede & late it [\f. 309v\] be stille til on þe morn. Þan 
vnhill þe hede softely &, if þu fynde þer-aboun as it were 
a burbill þat standes on þe water when it raynnes, þan is 
it a sygne of dede, &, if þu see bi-fore his tay als it ware a 
spynnande webbe or rede, þat is taken þat þe ryme of þe 
hernes es broken & it is a sygne of hasty dede. &, if þer 
be many of thir sygnes, gyf hym ilk day twis at drynk, 
|P_70 
anes at morne, anoþer tym at euen, þis drynk. Gars 
broken banes come owte & clenses þe ryme of þe hernes 
of blode & heles þe wonde, and, if it be swa broken þat 
men by-houes do þer-in masere, late þan wele rounge 
þe broken of þe heuede als bi-fore it is said & sett þer-in 
a pese of maser & anoynt it with þis oynement after 
wretyn. 
 
[}Oynement.}] 
Tak pulioll montane, baynwort, ambrose, rib, bubill, 
seterib, celidoun, cheuerfoill, rede nettill, lekes, ache, 
waybrede, morell, tansay, & betoyn, of ilkane ilike 
mekill, & stamp þam wele samen with swyne gres fresche 
& fre rekills, a lytill hony, vyrgyn wax, &, when all thir 
thynges ere wele stampede samen, do þam in a clene 
bacyne or in a pan & do þer-to white wyn & þan lat it 
stande all a daye & a nyghte & on þe morne do it vn-to 
þe fire & sethe it wele & gyf it gude walmes. Syne tak 
it doune and drawe it thorowe a clathe & do it vp &, 
þer-whils it is oghte sare, anoynt it þer-with & it sall hele 
full wele. 
 
[}An oþer for heued broken & þe bane be hale.}] 
Tak a handfull of malues and a handfull of wormot & a 
handfull of mugwort, & stamp þam samen full small, & 
tak iiij vnces of þe flour of whete & iij vnces of hony & 
rede wyn & tak iij vnces of galte gres & do þe hony in a 
panne & scome it & do þer-in þe gres & mak it to welle 
hate & syne mak it in a playster & lay it alle warme on 
þe heuede. 
 
[}An oþer salue to wonde on þe body.}] 
Tak þe heuedis of lekes with alle þe fases & stampe þam 
& do þe woyse in þe wonde. & tak lyne & mak a tent & 
wete it in þe woyse & putt it þer-in. & tak þe substance 
of þe lekes at þe jus was wrongen thurgh & lay it appon 
& bynde it þer-to. Do þis plaster iij dayes to, bot 
remowe it noghte bot ilk a daye anes, &, after þe iij day, 
tak whete mele & gude wyn & do whitte sayme þer-to 
& welle wele to-gedir. Þan tak a lyn clathe & do ij 
falde or thre or a pece of white lethir & do þin enplaster 
þer-on & lay it ouer þe wonde & do so ilk a daye and 
gif hym at drynke [\f. 310r\] thir iij gresses with a littill ale: pigill, 
|P_71 
bugill & sanigle. &, when he hase dronken þam, þay 
will come owt at þe wonde & clence it with-in & hele it 
wele with-owtten. 
 
[}An oþer.}] 
Tak larde & mak sayme þer-of and tak hony & wyne & 
rye mele & sethe þam to-gedir & do þam on a clathe & 
lay it þer-to & it sal clence it & hele it. 
 
Or tak centory & mak poudir þer-of & strewe it on þe 
wonde & it sal hele it. 
 
Or take þe jus of ache & þe whitte of an egge & þe 
flour of whete & pouder of rekills ana, & menge þam 
to-gedir so þat it be thik & do it one þe wonde & remewe 
it ilk daye anes. 
 
[}[{A{] gude drynk [{for{] wondes.}] 
Tak betoyn a handfull, comfory a handfull, madir, 
baynwort a handfull, of hemp sede ij vnces. Stamp all 
to-gedir wele & small. Tak þan a quartron of white wyn 
& a quartron of water & do all in a pott ouer þe fire & 
sethe it into þe halfe & coyle it thurgh a clathe & drynk ilk 
a day a mese at þe morne & at þe euen & lay a brere lefe 
to þe wonde. 
 
[}An oþer.}] 
Tak comfery, marygolde, matfelon, millfoile, auance, 
þe white rute of þe walwort, baynworte, cerfoil, herb 
Robert, ambrose, maro3l, pelwet, rede dok, polipodi & 
celidon ana, & of mader halfe þe weghte of all þir oþer 
herbis. Sethe þam in ale or in wyn & drynke þam morne 
& euen. Do as it es said by-fore. 
 
[}An oþer.}] 
Tak þe rede nettill, rede cale, pympernoll, cerfoill, 
mynt, porret, tansay, aueroyn, bugill, sanigle, waraunce. 
Now here bene þe vertus of thies herbes: Þe nettill & 
þe rede cale suffers noghte þe wonde hele. Of thies 
herbes tak a pounde. Mynt & porret, þat swages werke 
in wondes. Þer-of tak halfe a pounde. Bugill & sanegle 
haldes þe wondes fra perell. Þer-of tak a pound. 
Pympernolle, cerfoill & waraunce ledis þe drynke in-to 
þe wounde. Of þam tak halfe als mekill als of all 
þe toþer herbes. Þan stampe þam in a mortere & mak 
smalle balles of thaym, of þe mekilnes of a doufe egge, 
& do þam vp to drye fra þe wynde & þe sonne. 
 
|P_72 
[}An oþer.}] 
Tak auance, tansay, egrymoyn, hemp croppes, ony3one 
sede, rede cale croppes, ambros, matfelon & als mekill 
mader as of thre of theis oþer herbes, & stamp þam to-gedir 
& drynke þam. 
 
[}An oþer.}] 
Tak auance, comfery, 3arow, croppes of hempe, 
tansay, rede cale, aueroyn, & mader als mekill as halfe 
thies oþer herbes, [\f. 310v\] and syne stamp þam & mak þam in 
balles & do þam vp to drye. 
 
[}An oþer gud drynk for all wondes.}] 
Tak waybrede, rib, violett, auances, cropp of þe rede 
brere, matfelon, herb Robert, tansay, betoyn, milfoille, 
comfery, baynewort, of ilkane ilike mekill, & of þe rote 
of mader agayn all thies oþer herbes. Stampe þam all 
& mak pelottes of þam & dry þam in the sonne or in þe 
wynde & drynk þam in wynnter. 
 
[}A gud syroyn when herbis failes for all wondis.}] 
Tak a pound of virgyn wax, a pounde of olibanum, a 
pounde of encruce of þe ere, a pound of ditayne, a pound 
of playntayn, a pound of jubarbe, a pound of littill 
consoude, a pound of milfoille & a pound of watercresses. 
Tak thies gresses & stampe þam ilkan by hy[{m{] 
ane & temper þam with wyn & late þam rest a nyghte & 
on þe morn do þam in a pott ouer þe fire & late þam 
welle wele & syne tak it doun & drawe it thorow a clene 
clathe. 
 
[}An oþer.}] 
Tak herb John, herb Robert, bugill, pigill, milfoille, 
consoude, playntayne, auance, of all thies herbis tak 
þe jus, & wax & pik & a littill gres, & mak syroyn. To 
all kyles & wondis it is gude. 
 
[}An oþer sirope for alle wondis.}] 
Tak þe firste iij dayes & lay þer-to noghte bot lyne 
& þe white of an egge & chaunge it morne & euen. 
& þan tak ix stalkes of gronswale with þe rotes & v of 
spourge with þe rutes & als many croppes of þe rede 
brere, & stampe all wele to-gedir with a sawcerfull of 
hony & þan wrynge owte all þe jus thurgh a clene clathe 
& do it in a clene pane ouer þe fire & boile it a whalme. 
& þan tak it doun & stop þer-in iij dices of whete brede 
& gif hym thase thre at euen, when he gase to his bedde. 
& do so with ilk a sirope & brede viij dayes or ix. And 
when þu sees þat þe wounde es wele rotyn & whelis 
whitoure faire, tak þan iij stalkes of gronswalle & v of 
|P_73 
spourge & fyue of brere croppe & stamp þam & mak thi 
syrope als þu dide bi-fore & dice it with brede stoppede 
þer-in morne till þat it be hale & lay not to þe wonde 
bot firste smalle lyn þer-on & a brere leffe þer-on abouen 
or a rede cale lefe & luk ay þat he ette no gowttous 
mettes. 
 
[}An oþer syroyne to wondis.}] 
He þat will mak littill syrone, tak gud fresche schepe 
talghe, virgyn wax, pik nauale, galbanum. Gare þam 
boyle welle & styrre þam softely & do a lyttill wyn 
þer-in. Syne tak mirre & olibanum and powdir of 
mastike & do þe foresaid thynges þer-in & lat þam boile 
wele, bot luk þat þay be wele stirrede. Þis syroyn is 
ful gude. 
 
[\f. 311r\] [}[{A gu{]de oynment [{for w{]ondes.}] 
Tak a handfull of savyn & a handfull of sauge & a 
handfull of rewe & a handfull of tansay, & stamp þam 
wele to-gedir & sethe þam wele in oyle of olyue & do 
wax & swyn grese þer-to fresche & powder of mastik 
& do all to-gedir & mak ane oynement þer-of. 
 
[}[{An{] oþer gude [{oyn{]ment for wondis.}] 
Tak celydoyn rotes & of gouke flores with þe leues, 
centrum galli, wild louache, of ilkan a handefull, scabius, 
a handfull. Thies herbis stampe wele with a pounde of 
schepe talghe & a pounde of olyue &, when þay are wele 
stampede, do þam to-gedir & lat þam riste vij dayes or 
viij & syne sethe þam in a vesselle ouer þe fire to þe 
gresses falle to þe grounde & syne coyle þam thorow a 
clathe & do þat ilk coylett in a caldron & do þer-to iij 
vnces of wax in somer, in wynter ij vnces, &, when all 
es molten, caste in-to þam pouder of olybane, mastik & 
vertgrese & of ilkane halfe ane vnce. Bot, or þu do in 
the vertgres, proue þam halfe to-gedir & loke if þay 
change colour so þat it wax grene. Do it fra þe fire & 
caste þer-in an vnce of aloen epatik pouderd & in oyle 
resolued & menge al togedir. Þis oynement is gud for 
all wondis & to gedir new flesche, & fordose dede 
flesche. 
 
[}[{A g{]ud salue for wondis.}] 
Tak galt gres, hony, & oyle of nuttes, & do þer-to þe 
jus of chesseboll croppes grene with all þe sede & þe 
jus of rew & waybrede. Sethe wele þe jewses of thiese 
herbis all samen & mak thi salfe wele þer-of & syne coyle 
it & do it in boystes. 
 
|P_74 
[}[{A{]n oþer.}] 
Tak pigle, bugle, sanegle, selfehale, herb John, herb 
Robert, herb Wawter, smalache, strabery wythes, wodbynd 
croppis, rib, waybred, homlok, henbayn & wormot. 
Stamp þam & welle þam wele in buttre & þan draw þam 
after thorow a clathe & do to þam wax & olybane. 
 
[}[{A p{]laster for [{w{]ondis.}] 
Tak þe jus of plantayn & þe jus of morell & þe jus of 
ache & þe jus of walleworte & whete flour, & mak it in a 
plaster with-owtten fire & lay it to. 
 
[}[{A gu{]d oynement.}] 
Tak auance, bugle, pigle, sanegle, ache, herb John, 
herb Wauter, herb Robert, waybrede, rib, raynwort, þe 
leues of the rede cale, þe croppes of þe rede brere, þe 
white malue & wallewort. Stamp ilk an herb by it selfe 
& tak of ilk an herb ilik mekill jus & do it in a pan. The 
white malue is so fatte, & þu may gete no jus þer-of, 
for-þi tak þe lefes & do þer-to. & tak þan virgyn wax 
& fresche schepe talghe [\f. 311v\] & hony & May buttre & alde 
swyn grese & wyn ana, & luk þat all thies thynges weghe 
als mekill als halfe þe jus of herbes. & do all thyes 
thynges þan in a pan & sethe þam wele & þou may 
wette by þe leues when þai are sothen ynowghe, when 
þay wax 3alowe & nessche, & do on thi naile & droppe 
with a sclice & late it kele þer-one &, if it wax grene, 
þan is it enoghe. & do þan rikills þer-to & stirre it 
wele & do it doun of þe fire and wrynge it thorowe a 
clathe in-till a clene bacyn. & when it is somdele calde, 
do it in boystis. And, if þu may not hafe all thies 
herbis, tak als many als þu may fynde & do þer-to wax 
& sethe þam with sayme & do rikills þer-to & wrynge 
it thrugh a clathe & do it in boystes. If þu may 
noghte, tak ache, rib & waybrede & baynwort & wax. 
Welle þam in sayme & do to rikills and [{do{] it in 
boystis. 
 
[}An oþer.}] 
Tak þe rote of alcea, one Englische called wymalue, 
fenkell, percell, ache, comfery, sporuge, osmounde, 
gronswalle and iij croppes of þe brere and, if þe wonde 
be depe in þe flesche, tak þe maste of osmonde &, if þe 
bane be in sondre, tak þe maste of spourge &, if þe wonde 
be bolnede, do þan leuke þer-to &, if þu may noghte thole 
|P_75 
þam for bitternes, do auance þer-to & þat ilk tyme lay 
a brere lefe þer-to. 
 
[}An oþer for to slake þe werke of woundes.}] 
Tak buttre, oil & whete bran & wyn & menge þam 
samen & do þam to a slawe fire & stirre þam wele & 
lay þam warme appon þe wounde & þe werke sall slake. 
 
[}An oþer.}] 
Tak þe crommes of whete brede hate & þe jus of 
ache & stampe to-gedir & lay one þe wounde all hate. 
 
[}An oþer for wound sperred to-gedir or it be hale.}] 
Tak þe wilde nepte & mak powdir þer-of & do þer-of 
in þe wounde and it sall open. 
 
[}An oþer.}] 
Tak strabery wythes with alle þe rute & sethe it in 
water & clence it thorow a clathe & gif it hym to drynke 
& it sal opyn þe wounde with. 
 
[}A drynk for bledynge inwarde.}] 
Tak ache, auance, gronswalle & spourge, of ilkan a 
handfull, & sethe þam in a galon of water to appell. 
Þan coille it thorow a clathe & do hony þer-to till it 
bere an egge. Þan sethe it & scome it & claryfy it & 
gyf it hym at drynke, at euen warme & at morne calde. 
 
[}To caste owt blode fro dynt or wounde.}] 
Tak nepte & stamp it & drynk þe jus & it sall caste 
out þe blode with-owtten any duellynge. 
 
Or tak þe white malue & mak pouder þer-of & drynk 
it with wyne & it sall caste out þe blode. 
 
[}[{To{] drawe owt broken [{b{]anes of woundis.}] 
Tak wodbynde & stamp it & lay on þe wond & it 
wil draw owt wondirfully. 
 
[\f. 312r\] [}An oþer.}] 
Tak violett and drynke it, for it castes owt broken 
banes of mannes wondis lyghtly. 
 
[}Gorrynge.}] 
Tak þe hare of an hare skyn & wynd it rounde as any 
appill & swalow it down & he sall be hale. 
 
[}[{T{]o hele wondis [{to þ{]ay be sauede.}] 
Tak poudir of encense & mastik & tonge of dragon ana, 
& blende with þe white of ane egge & do it on a lyn 
clowte & lay it appon þe wonde þer þe synues are in 
sondre & he sall be sone hale. 
 
[}[{A po{]uder to do a[{way{] dede flesche.}] 
Tak saundyuere or coprose, also pouder of a crak, 
þat is to say, of þe heued, of þe fete, of þe bowells, brynt 
in a new pott, also vnslokynde lyme, blake pepir, 
orpyment, strange ayselle, hony & barly mele, euen 
porcyons, & boyle þam in a newe pott to poudir. Þis 
poudir is gude to sla þe kankre. Also of brynt bacon 
|P_76 
or brynt salt beefe. Also for soure sauoure do þer-in 
sape & copprose & qwikke lyme blendede to-gedir. 
Also, for to mak a hole, do þer-on kantarydes or garleke 
or scottleke. 
 
[}[{An o{]þer poudir for [{ded{]e flesche.}] 
Tak wormot & þe white of an egg & scome it, & brynt 
salt, þe scome of brasill, white glase, of ilkan elike mekill, 
also poudir of sall gemme. Also tak vnslekked lyme 
& clere hony & do to-gedir in a basyn & do it in þe son 
to dry to þu may mak poudir þer-of. Also tak lange 
wortis, hony & rye mele & mak an enplaster and lay to 
þe sare & it sall amende and hele. 
 
[}[{A gu{]de drynke [{for b{]ane of þe hede [{bro{]ken, secundum R. de O.}] 
Stamp betoyne wele & drynk þe jus þer-of & lay þe 
drafe appon þe wounde & it sall brynge a-way þe broken 
banes & hele þe wonde, and egrymoyn wil do þe same 
& is þe mare hastily helande. 
 
[}Broken ribbis.}] 
Drynk þe jus of littill consoude & tak mekill of þe 
jus & als mekill swete mylke & þe flour of whete & do all 
to-gedir & mak a plaster and lay to the sare syde. 
 
[}[{A gu{]d poudir to ... flesche.}] 
Tak poudir of mastik & frank encense & canelle & 
corall, of ilkan euen ilike, & mak poudir þer-of. 
 
[}[{A{] gude poudir for festre, also poudir of gude grisses.}] 
Tak a tade & a neddir & a wesill & a moldwerpe & 
brakans & bryn þam in a newe pott all to-gedir to poudir. 
 
Tak comfery & herb Jhon & mak in poudir & caste in, 
for þat kankir is gud to hele with thies herbis. 
 
[}[{An o{]þer for þe kankir in [{w{]omans pappis þat man ne sal noghte schere.}] 
Tak Wormot & þe white of an egge vt supra for 
poudir for dede flesche. 
 
[}[{For{] to dry & for [{to s{]oude a wounde [{to{]-gedir.}] 
Tak þe ij parties of þe oile of rose & þe iij party of 
wax & þe jus of plantayn, a gretter porcyon þan of 
wax. Mak þam to-gedir & anoynte þe ther-with. For 
wondis þat wil not hele & þat haldis open: Tak frankencense 
& arnement gronden al to poudir & do it in þe 
hole. 
 
[}[{For{] to close a [{wou{]nde.}] 
Tak turbentill & anoynte it þer-with & it sall close. 
 
[\f. 312v\] Tak þe poudir of litarge & strewe it in þe wonde. 
 
[}For to mak a wounde harde & waste þe whetour & ware.}] 
For kankir in þe wonde: Tak sawge, rewe, cerfoile, 
primerolle, hondistonge, kalcroppe, bugill, sanygle & 
3arow, ana a handfull, & of bryane a handfull. Stamp 
þam to-gedir all thies grisses & syne boile þam in wyn 
& gyf þe sek iij dayes. 
 
|P_77 
[}For to hele wonde of goute or festre.}] 
Tak mader, tansay, radecole, auance & baynewort, 
euen ilike, & stamp þam in a morter & sethe all in wyne, 
at euen hate & at morne calde, & sethe it in a pott & 
dry it with dok leues. 
 
[}To garre a man slepe to he be schorne.}] 
Tak þe galle of a swyne, iij sponefull, & tak þe jus of 
homeloke rute & tak iij sponefull of aysell & blende all 
samen, þe galle & þe jus & þe ayselle. Þan tak & do 
þam in a vesselle of glas to halde to þe seke man þat þu 
will schere & tak þer-of a sponefull & do till a galon of 
wyne or of ale &, if þu will mak it strangere, do ij 
sponefull to þe galon. Þan tak a copefull þer-of & gyf 
hym to drynke & he sall slepe sone. Schere hym þan 
als þu will and he sall nott fele it. Tak vnto þe man þe 
galle of þe galte and to þe woman þe galle of þe gilt. 
 
[}Medcyns for to knawe þe festre or þe kankir.}] 
Þare are ij maners of festres, ane hate & anoþer calde. 
Þe calde es strayte & a littill hole hase, & þe hate es 
large & mare perilous. Now here may þu lere & here 
whare-of it comes þe kankir & þe festre. It commes of a 
wonde or of a sare þat is wrange helide & brekes owt 
afterwarde &, if it be in þe flesche, þer rynnes of it ware 
&, if it be in the synues, þare commes owte als it were 
brown lee &, if it be in þe bane, þer commes owte als 
it were thik blode. & þe festre hase a narowe hole 
with-owtten & wyde with-in. Þe kankir hase a wyde 
hole with-owtten & narowe with-in. Þe festre es seldome 
þat it ne hase ma holes þan ane. Þe kankir es euermare 
with a hole. 
 
[}For þe festre. An enplaster.}] 
Tak waybrede, white tansay, 3arow, white malue, 
ache & auance & stamp ilk a grise by hym-selfe & 
wrynge owt þe jus & luk þat þu hafe of ilk a grese ilik 
mekill jus & þat by weghte. Þan tak walwort & stamp 
it & tak als mekill jus of it als of al thies oþer gresses bi 
weghte. Þan tak virgyn wax & fresche schepe talghe 
& hony & buttre of May & al[{d{] swyn gres & wyn & of 
ilkan ilike mekill bi weghte & luk þat al thies thynges 
laste neuennede wey als mekill als þe jus of walwort. 
Þan do all thies thynges in a pan & welle þam wele, bot 
þe white malue salle þou sethe þer-with, for þu may nott 
|P_78 
wrynge owte þe jus þer-of als of þe iij oþer, [\f. 313r\] for it is so 
fatt. When it is alle wele wellide, wryng it thorow a clathe 
& do it in boystis. Þan tak whete flour & do a party of 
þat oynement þer-to & welle it to-gedir þat it be thikke 
als growelle & wesche þe wonde morne & euen with 
wyne & lay þan thi plaster þer-to. & do so ilk day till 
he be hale & drynk ilk day fastand wormot and auance. 
 
[}[{For{] to gare flesche [{hel{]e after kankir or festre.}] 
Tak fresche schepe talghe & wax & poudir of olibanum 
and menge all to-gedir & lay to þe kankir or þe festre. 
 
[}A water for festre or kankir.}] 
Tak alom glas, halfe a pound, & crop of mader, a gud 
gopen, & a potell of rynnande water & scarlett flokkes 
& boile all samen & powm garnett schelles in poudir & 
a handfull of sauge & anoynte þe sare þer-with. 
 
[}[{Pl{]aster for þe festre or þe kankir.}] 
Tak a halupenyworthe of schepe talghe molten & 
alle þe crommes of a halpeny lafe of alsome brede of 
whete & a potelle of alde ale & boile all samen. 
 
[}[{A pou{]dir for to sla [{þe fe{]stre or þe kankir.}] 
Tak benes, rye, darenell, arnament & salt, of ilkan 
ilike mekill, & do all in a new pott of erthe & bryn it to 
þu maye stampe it, & grynde it to powdir & temce it 
thorowe a sarce. & tak a stele of malue & luk þat it be 
welked. Thurghe wete it & do it in þe powdir þat it 
cleue þer-on all a-bowt & putt it in þe thirlle down to 
þe grounde & lay thyn enplaster þer-on þat is bi-fore 
saide. Þis poudir wil sla þe festre. Do þe stele with 
þe poudir þer-in v dayes or viij & syne may þu do a tent 
þer-in of lyne &, euer als it by-gynnes to hele, mak thi 
tent schortere and ilk day wasche the wounde twyse. 
 
[}An oþer.}] 
Tak laurioll & dry it & stamp it all to poudir & þan 
tak þe poudir & sethe it in hony to þu may mak tenttis 
þer-ofe & þan do a tent in ilk a thirlle & couer it with 
clowttes & bynd it swa þat it gaa noghte owte vn-to 
þu vndo it at morn. & þan clence þe thirlles & wasche 
þam with hate wyne & do so ilk daye to þu may see þe 
rede blode come owte after þe tent & þan may þu hele 
it vp with powdir of rikills & þe jus of waybrede. 
 
[}An oþer.}] 
Tak þe rutes of morelle & wasche þam & stamp 
þam wele & lay þam to þe festre at morn & at euen & 
euer clence it wele of gotours & wasche it with hate 
wyne. 
 
|P_79 
[}[{A{]n oþer.}] 
Tak egrymonde & stampe it & lay it to þe festre twise 
on þe day & wasche it [{with{] hate wyn. 
 
[}[{A{]n oþer.}] 
Tak a plate of coper & wete it with vynagre & tak salt 
& strewe þer-on [\f. 313v\] & stamp it to it be lik powdir & strewe 
it one þe plate with vynagre þer-on & sett it on þe qwik 
coles till it be wele brynt. Þan wete þi plate efte-sones 
with vynagre & efte strewe salte þer-on & bryn [{i{]t on 
þe coles & do so to þu hafe mekill powdir of brynt salte 
in þe plate & dry it in þe sonne. Þan grynde it to it be 
dely poudir & þan tak þe two partiese & menge with þe 
thirde party of poudir of vertgrese. Þan do ilk a day of 
this poudir in þe thirlles of þe festre & putt it doun to 
þe grounde with a tent & do so ilk day to þu see þe flesche 
by-come rede & new & clens it. Þan & do þer-to ilk a day 
Apostolicon & do it to, to þat it be hale, for þis is full 
sekir medcyn. 
 
[}An oþer.}] 
Tak herb Robert, auance, sanygle & bugle ana, & 
sethe þam in wyn or in welle water mengede with ale 
þat is made with whete malte. Þis drynk sall þe seke 
man drynke to he be hale & nane oþer. & sone, when he 
hase dronken, hafe thi plaster redy of dede tonge, þat 
is þi halfe tonge, & lay it þer-to &, ay when þu 
vndose it, wasche it with hate wyn & clens it of 
gotours. 
 
Tak þe rute of þe wilde cucurd & dry it & schere it in 
schyues & mak tentis þer-of to fande hou depe þe hole 
is. Tak þe greia of þe wyne þat men fyndis in þe 
tounnes þat litsters & goldsmythes vses. Stampe it in 
dely poudir & sethe it in hony & mak it so thikk þat þu 
may mak tentis þer-of & do ilk a day of þase tentis in 
þe thirlles at morne & at þe euen & bynd þam to faste &, 
ilk tyme þat þu vndose it, scoure it wele with tentis 
made of lyn clathe & wasche it wele with hate wyne 
& do so ilk day to þe festre be dede, & þat may þu wete 
þer-by when þer commes no gotour out. And þan for 
to take & hale it with frank encense & þe jews of waybrede, 
to do þer-to ilke daye. 
 
[}An oþer.}] 
Tak swyn gres & hony ana, & do it in a pan & do bene 
mele þer-to & welle a littill to-gedir & mak an emplaster 
|P_80 
& do to þe sare. It dose mekill gud bothe to festre 
and kankir. 
 
[}An oþer.}] 
Tak salt & hempe sede & hondbayne, of ilkane ilike 
mekill, & bray þam & mak dely poudir of þam & do it in 
þe thirlles. 
 
[}An oþer.}] 
Tak rede cale croppes & þe nettill croppes & þe 
tendrons of þe rede brere ana, & of mader als mekill 
als of all þe oþer herbis, & stamp þam & mak þam in 
smalle balles & do þam to ke[{le{]. 
 
[}An oþer.}] 
Tak þe jus of morelle & do þe wose in þe thirlles of þe 
festre iij dayes or iiij. & þe substance þat þe jus es 
wrongen out of, lay þer-to with-owtten, & þan tak 
arnament, pepir & nitere & of all iij elik mekill & mak 
poudir þer-of. Þan tak þe jus of walworte & ayselle 
ana, & do þer-to oyle & welle it to-gedir to it be thik 
[\f. 314r\] als oynement. Tak þan a malue stele & steke þe 
thirlles hou depe þay are. Þan mak thi tentis of lyne 
als lange als thi samplare gose depe. Wete þi tentis 
wele in þe oynement & put þam doun to þe grounde & 
anoynt it with oynement & do so ilk day till þe thirlles 
be clensede þat þer come na mare gotour owt. Þan 
mak thi tentis euer þe schortere to it be hale. 
 
[}An oþer.}] 
Tak a fysche þat men calles a roche & bryn it in a 
newe pott & mak dely powdir þer-of. Þan tak þe jus of 
auaunce & helle it in þe thirlles & fill þe thirlles with þe 
poudir & do so ilk day to þe thirlles be dryed & þe wonde 
hale. & gare þe seke ilk a daye drynk þe jews of auaunce. 
 
[}An oþer.}] 
Tak þe jus of fox gloues rote & stampe it with mannes 
vryn & wrynge it thorow a clathe & wesche þe felon 
ofte þer-with. 
 
[}An oþer.}] 
Tak auaunce & stampe it & drynke it & do þe plaster 
& þe poudir of white glas & hony & anoynte it with all 
& syne do it þer-in iij dayes. 
 
[}An oþer.}] 
Tak hempe sede & rewe sede & bryn þam to poudir & 
tak þe jus of ache & stamp with alle & gyf hym at 
drynke. 
 
[}… staunche … festre.}] 
Tak gayte mylke & mannes fen, euen ilike, & temper 
þam with oile of nuttis & mak kakis þer-of & late þam 
dry & do to þe sare, for it is gude to stawnche þe festre. 
 
|P_81 
[}[{Fo{]r festre or bolnynge of legges.}] 
Tak þe barke of þe grene ake & do a-waye þe vttereste. 
Syne bryn it & sloken it in water & grynd it to poudir. 
Þan menge it with 3olkes & do it in þe hole & it sal clence 
it. &, if þe hole be depe, putt þer-in a tent with glaire. 
 
[}[{For to{] wiete if þat goute or festre be hate or calde.}] 
Tak tender stalkes of a dokane & falde it in ane of þe 
leues & lay it in þe aymeres till it be rede ynoughe. 
Þan stampe it & make an enplaster þer-of & lay it on þe 
holes ij dayes & iij nyghtis &, if it auaile not, þan is it 
þe gout festre hate. 
 
[}[{Fo{]r gout festre hate.}] 
Tak rye flour & clere hony teres & mak hard daughe 
þer-of & mak als many smale kakis als þer is thirlles & do 
to ilk thirlle a kake &, when þay are wate, do þam 
a-waye & do to oþer & do so to it be hale & drynk ilk 
day auaunce or oþer thynge als it is by-fore saide. 
 
[}[{Fo{]r gout festre calde.}] 
Tak þe jus of auance & þe jus of laureaule & þe white 
of an egge, of aþer ilike mekill, & tak rye flour & knede 
þer-with & do to þe thirle, als it were an enplaster, & 
bynd it with a clathe & late it lygge þer-at till it falle 
a-waye bi it-selfe [\f. 314v\] & þan do oþer to on þat ilk maner 
& do so to þe festre be hale & ilk a day drynk þe jus 
of auance. 
 
[}An oþer.}] 
Tak lene bakon & bryn it & do it one þe sare, for it is 
gud for þe goute festre. 
 
[}For worme and kankir.}] 
Stampe þe rute of radik & wrynge þe jus in þe hole & 
he sall warische. & also tak nesche sape & radik & 
menge to-gedir & mak a plaster & lay þer-to. 
 
[}For þe kankir.}] 
Tak þe heued of a storke or of a crane & þe feete & 
all þat is with-in þe storke bot þe body & do it all in a 
pott of erthe þat was neuer vsede & do it in an owenn 
& dry it swa þat þu may mak powdir þer-of & do of þat 
powdir on þe kankir & it sall be hale with-in iij dayes. 
 
[}An oþer.}] 
Tak olibanum album & dry it & mak powdir þer-of & 
do it on þe kankir to it be hale. 
 
[}An oþer.}] 
Tak þe leues of flambe & morell & mak an enplaster 
þer-of & do to þe kankir, when þe werke is a-way. 
 
Tak powdir of morell þat is brynt & do þer-on & it 
sall sla þe kankir & drawe þe flesche to-gedir. 
 
[}An oþer.}] 
Tak vertgrese, arnament, bronstane brynt, ana weght, 
& bryn þam all to powdir & mak þer-of powdir & of þat 
powdir strewe on þe kankir and, if þe kankir be on a 
|P_82 
man, wesche it ilk a daye with þe pys of a knafe childe 
&, if it be on a woman, wesche it ilk a day with þe pys of 
a mayden childe or þe poudir be strewede þer-one to þe 
kankir be dede. Bot, when it is weschen, mak it dry 
with hardes, or þu strew þe poudir þer-on. Þe kankir 
will be dede with-in þe firste day, & þan, when þe kankir 
is dede, sall þu do on þis manere: Tak þe jus of ache & 
a littill hony & senn & do þam to-gedir in a pan & lat 
þam welle with a slawe fire & þan do þer-to a littill of 
whete mele till it be thik als growelle. & tak it þan 
doun of þe fire &, if þer be any knottis of mele, vn-do 
þam with thyn handis and menge þam wele. Tak þan 
hardes with-owtten scheffes & hakk þam small & strewe 
þam on þe kankir & þan lay thyn enplaster þer-on ilk 
day to it be hale. 
 
[}To sla þe kankir.}] 
Tak powdir of salt nitere & hete it with aysell & do it 
on þe kankir & it sall sla it. 
 
Or mak þe powdir hate in a scarthe all dry & strewe 
þe powdir on þe kankir & it sall sla it. & when it is 
dede, tak þe medcyn by-fore saide & do þer-to & it sal 
sone b[{e hale{]. 
 
[}An oþer.}] 
Tak arnament & bryn it & stampe it all to poudir & 
do þer iij poudirs to-gedir ana & þat bi weghte & do a 
littill þer-to & mak it hate & do it on þe kankir. 
 
If þu may nott hele þe kankir with nane of thies 
medcyns, schere þan þe flesche with a raysour doun to 
þe bane als ferre als þe euyll lastis þer-on & tak þan þe 
3olkes of egges & oile of rose & menge to-gedir & do 
þer-in ix dayes þer-efter. & þan tak sawge & comfery 
& mirt, of ilkan a handfull, of blake benes, of nete flesche 
brynt, of orpyment, of pyons, of ilkan ij vnces, & of all 
thies thynges mak dely poudir & do on þe kankir to it be 
hale. 
 
[}An oþer.}] 
Tak at þe bygynnynge & wasche þe kankir with 
hate water & hony & þan tak morell & stampe it & 
wrynge þe jus on þe kankir & lay þe substance þer-to 
with-owtten &, if þer be dede flesche with-in, tak þe 
askes of bene straa or of brynt asche & menge þer-with 
alde swyn grese & lay it to þe kankir. 
 
