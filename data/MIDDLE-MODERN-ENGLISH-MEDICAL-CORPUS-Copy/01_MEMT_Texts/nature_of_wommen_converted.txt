[^NATURE OF WOMMEN^] 
 
|P_85 
[\f. 28v\] Off þe nature of wommen is for to speke. Fyrst we sal be gynne of þe preuy 
partees of hem þat is her stones be þe wheche spermat is mynystered by. Þe stonys 
sothly of wommen ben put on both partees of þe matryce and þo be mor round and 
smaler þan menys stones ben. Þer ben. vij. resseyuyngys of nature with inne þe 
matryce, þat is to say .3. on þe on syde and .3. on þe oþir syde, and .on. in þe 
myddys with inne al þe oþir .vj. And whan nature passyth into þat, þan che 
conceyueth. Þe endys of þo reseyueres and þe strengys of þe stones goyng out be 
ioyned to þe nekke of þe bleddere. 
 
Þe purgacion of wommen is as ofte tymes as þei haue to meche blod closyd with 
inne þe body of hem, and euery moneth it is naturally aftyr þe age of .xij. 3er, and 
of somme aftyr .xiiij 3er. So somme be gynne raþere and somme be gynne latter and 
þat duryth to þe age of .xl. 3er, and þan be nature þei cece þer of. But þei purge 
noght alle lyke, for þei þat be esyly keped with good mete and good drynk and 
|P_86 
trauayle noght, þei gadere þe more blod and purge þe oftynere. Oþir þat trauaylen 
and far ille of mete and drynk purge noght so [\f. 29r\] meche. 
 
Also somme purge more þan somme be kende nature for som is hyer of compleccion 
and hath mor blod þan some and þo purge mor þan oþir. Schyldren withinne xij 
3er purge noght. Wommen of relegion purge noght because of rysyng o nyght and 
synggyng and ocupacyon in her seruyse her blod wastyth. 
 
To knowe hem þat purge whan þe purgyng cometh þei haue styfnes in her ioyntys 
and al þe body is styf and þei haue dysese in her nerys and þei go noght lyghtly as an 
oþer tyme. And þei haue dryenes þer whyle. And 3yf þer schulde be norechyd on 
hem ony frut it is profyt abele þat che purge er che conseyue to make clene and redy 
þe place þat þe seed sal ly in. And þat schyld sal euer more be þe clenner of 
compleccion and þe lyghtere. 
 
Lyk a man hath hete with inne inne hym so haue wommen wyth inne hem. Damyseles 
owen to be maydenes tyl þei haue purgyd and þe offycys of þe matryce mad clene. 
And þan þei arn clene of nature for to conceyue. And as son as che purgis che is 
abele to conceyue. And whan che hath conceyued þe inner resceyuer is closyd þat 
|P_87 
þer may no sed entere þer inne tyl che be delyuered. And 3yf [\f. 29v\] þe schyld 
stere in hyr wombe lyghtly and mytyly and þe womman of good colour in hyr face 
and hyr ryght pappe gretter þan þe oþir pappe þan is che with a knaue schyld. And 
3yf it gynne stere weykly and slouly, þe womman pale colour in hyr face and sekly 
and hyr lyfte pappe ful of smale bleynes che is with a mayde schyld. 
 
Wommen with schylde þat haue but lytel appetyt to mete thorow gret habundauns 
of humerys her throtys wyl waxe narwe and her pypes wyl stoppe. Summe wyl fare 
so raþer þan somme but alle þo þat far so haue ouyr meche habundauns and we 
owen to loke to hem and teche hem gouernauns. Þei moste haue abstinens on day 
and hyr wombe moste be anoyntyd with good oyntement. Aftyr ward 3eue drynk 
wyn or elles good ale and 3eue hyr som gode spycys and 3eue hyr delycyous mete. 
And .vij. monethes lat hyr noght go to faste ne trauayle to sore on no maner werk for 
mys pressyng and constreynyng of hyr body for doute of castyng out of þe norechyng 
of þe schyld, þe wheche wyl falle out with constreynyng. And hyr moste haue moyst 
metys þat wyl [\f. 30r\] noreche wel þe schyld and also make hyr in good plyt and 
make hyr haue mylk inow. Aftyrward hyr wombe most be anoynttyd wyth grene 
oyle and þat wyl drynk in to hyr flesch and keþe hyr fro brekyng of þe inner body of 
hyr. Whyl che is with schylde as lytyl as che may comune wyth man for þe hete of 
þe nature hetyth þe matryce and þe hete of þe matrice scaldyth þe schyld and 
maketh hym mor tendyr þan he schulde be and it wastyth hym meche. 
 
It falleth for a mydwyf to opyne þe mowth of þe matryse with hertys mary or with 
some oþir thyng þat is good þer fore þat it may lyghtly opene withoute querkenyng 
of þe schyld. Whan þe schyld is out it is for to gete out clene þe secundine. Þe 
secundine is a skyn þat is of þe veynes and of þe sennes of purpyl colour lyk to þe 
nauel of a schyld whan it is born. Þe ferste day che 3eueth it souke che schul ete 
but esy mete and drynk wel good drynk and þan che sal haue meche melk and 
|P_88 
good. And 3yf þe secundine be with inne and þe schyld delyuered þe mydwyf 
moste pote in hyr lyfte hand and what corner che fele ferst hold it and trauayl it to 
and fro [\f. 30v\] tyl it come out. And 3yf it be closyd in so þat nowþer che may gete 
in hyr hand ne þat wyl noght come out, it is good to anoynt þe closyng þer of with 
grene oyle medeled with a lytel wyn for to opene þe partees agayn. And þan it wyl 
opene þat che may come þerto. 
 
Drynkys and oþer medecynes ben perlyous for to be 3euen to hyr be cause of 
comyng aftyr schyld berthe of fluxum sanguinis. Þo partees mosten be wypyd and 
waschen and anoyntyd with swete oyle and aftyrward bounden with softe lyncloth 
for foulyng of þe cloþis about here. And 3yf hyr drynke som comfortabele drynk 
with some gode spyces and do hyr to hyr bed and do as custum is et cetera. 
 
