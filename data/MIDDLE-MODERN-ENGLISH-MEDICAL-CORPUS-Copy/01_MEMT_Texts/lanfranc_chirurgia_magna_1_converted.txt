[^LANFRANC, CHIRURGIA MAGNA 1^] 
 
|P_7 
[}SCIENCE OF CIRURGIE.}] 
[\f. 2v\] Now þese chapitles of þis book ben y-ordeyned, I wole fulfille 
my purpos pursuynge ech chapitle bi ordre, & confermynge my 
wordis aftir þe auctorite of myn auctouris and wiþ experiment þat 
I haue longe tyme vsed wiþ þe help of god. 
 
Al þing þat we wolde knowe, bi oon of .iij. maners þat we 
moun knowe, eiþir bi his name, or by his worchinge, or bi 
his verri beynge schewynge propirte of him-silf In þis 
þre maner we moun knowe surgerie bi expownynge of his name; 
for siurge comeþ of siros, þat is a word of gru, & in englisch siros 
is an hand, & gyros gru, þat is worchinge in englisch For þe ende 
& þe profite of syurgie is [{of hand-wyrchynge. Of þe Name of 
a thynge Galyen seyth: he þat wyl knowe{] soþfastnes of a þing, 
bisie him nou3t to knowe þe name of a þing, but þe worchinge & þe 
effete of þe same þing Therfore he þat wole knowe what siurgie is, 
he moot vndirstonde, þat it is a medicinal science, which techip us 
to worche wiþ handis in mannes bodi, wiþ kuttynge or openynge þe 
|P_8 
parties þat ben hole & in helynge þo þat ben broken, or kutt, as þei 
were toforn, [\f. 3r\] or ellis as ny3 as a man may, & also in doynge awey þat 
is to myche skyn: as wertis or wennys, or þe fleisch to hi3e 
 
[}Þe secunde chapitle of þe firste tretis is of þe 
qualitees, maners, and kunnynge of a surgian}] 
NEdeful it is þat a surgian be of a complexcioun weel proporciound, 
and þat his complexcioun be temperat Races seiþ, 
who-so is nou3t semelich, is ympossible to haue good maners [{& Auicenne: 
euyle maners{] but folowen þe lijknes of an yuele complexioun 
A surgian muste haue handis weel schape, longe smale fyngris, and 
his body not quakynge, & al must ben of sutil witt, for al þing þat 
longiþ to siurgie may not wiþ lettris ben writen. He muste studie 
in alle þe parties of philofie & in logik, þat he mowe vndirstonde 
scripturis; in gramer, þat he speke congruliche; in arte, þat techiþ 
him to proue his proporciouns wiþ good resoun; in retorik þat techiþ 
him to speke semelich. Be he no glotoun, ne noon enuyous, ne a 
negard; be he trewe, vnbeliche, & plesyngliche bere he him-silf 
to hise pacientis; speke he noon ribawdrie in þe sike mannis hous 
|P_9 
3eue he no counseil, buts he be axid; ne speke he wiþ no womman 
in folie in þe sik mannes hous; ne chide not wiþ þe sike man ne 
wiþ noon of hise meyne, but curteisli speke to þe sijk man, and in 
almaner sijknes bihote him heele, þou3 þou be of him dispeirid; 
but neuer þe lattere seie to hise freendis þe caas as it stant Loue 
he noon harde curis, & entermete he nou3t of þo þat ben in dispeir. 
Pore men helpe he bi his my3t, and of þe riche men axe he good 
reward Preise he nou3t him-silf wiþ his owne mouþ, ne blame he 
nou3t scharpliche oþere lechis; loue he alle lechis & clerkis, & bi 
his my3t make he no leche his enemye. So cloþe he him wiþ 
vertues, þat of him mai arise good fame & name; & þis techiþ etik. 
So lerne he fisik, þat he mowe wiþ good rulis his surgerie defende 
& þat techiþ fisik Neþeles it is nessessarie a surgian to knowe alle 
þe parties and ech sengle partie of a medicyn. For if a surgian ne 
knewe nou3t þe science of elementis, whiche þat ben firstmoost force 
of natural þingis & of dyuers lymes, he mai [\f. 3*r\] not knowe science of 
coniouncions, þat is to seie, medlyngis & complexiouns þat ben 
nessessarie to his craft A surgian muste knowe þat alle bodies þat 
ben medlid vndir þe sercle of þe moone, ben engendrid of foure 
|P_10 
symple bodies, her lijknes ech in oþere medlynge; þat is to seie: 
fier & watir, erþe & eir: þese [{ben{] elementis for þe vttirmeste eende, & 
þe vttermeste contrariouste of here qualitees were fer drawen from 
bodilich lijf; but whanne her qualitees, þat is to seie, maner of 
beynge, comen into medlynge, so þat þe leeste partie of þat oon 
entre into þe leeste partie of þat oþer partie, medlynge brekiþ her 
contrariouste; & þerof comen a newe foorme & a newe complexcioun 
of þe medlynge of her substaunce Also þe medlynge of 
qualitees & þe quantitees is fer draven from þe contrariouste of þe 
same elementis, & so complexioun is ny3 brou3t to a mele; & so 
þat þat is medlid is more able to resceiue þe noble foorme of lijf, 
þe which nobilite aboue alle bodies I-medlid is founden in mannes 
spirit. But for þat þe qualitees þat wiþ þo bodies of elemetis 
[\f. 3*v\] comen into medlynge, & it is vnpossible to departe þo qualitees 
from bodies þat ben foure: hoot, coold, moist & drie, & complexiouns 
ben bi hem, it is nesessarie to fynde in bodies þat ben 
medlid foure complexiouns Complexioun is no þing ellis but 
a maner qualite medlid in worchinge & suffrynge of contrarious 
qualitees þat ben founden in elementis, so þat þe leeste partie of 
ech element entre into þe leeste partie of þe oþere. & for þat ilke 
|P_11 
.iiij. complexiouns, hoot, moist, coold & drie, sumtyme ben y-componed, 
þat is to seie, medlid, þer comen in hem .viij. as: hoot & 
drie, hoot & moist, & coold & drie, and coold & moist Foure of 
þese ben symple, and foure componed; & for þilke .viij. sumtyme 
ben wiþ mater, & sumtyme wiþoute mater þer ben .xvj.; & for þilke 
xvj. aftir sum consideracioun moun be naturel to summan, & summan 
vnnaturel þer moun be .xxxij. Neuereþelatter among alle þe complexiouns 
þat man mai fynde, þat is componed of dyuers qualitees, þere 
ne is noon so temperat, as is mannes complexioun; & hauynge reward 
to mannes complexioun, alle oþere þingis [{ys{] I-clepid, hoot, coold, 
moist, [\f. 4r\] eiþer drie. Whanne þat a mete or medicyn haþ suffrid 
kyndely heete þat is in man, þat heetiþ him nou3t, ne drieþ him 
nou3t, ne moistiþ hym nou3t, so þat mannes complexioun may not 
conseyue wheþer it coldiþ him, heetiþ or drieþ or moistiþ him: it is 
clepid temperat & þilke þing þat we seie is hoot in þe firste 
degree, þat is I-heet of kyndely heete þat is in oure bodies, & heetiþ 
oure bodies wiþouten greuauncis & þilke we seien to be hoot in þe 
secunde degree, which þat is het of oure kyndely heete, so heetiþ 
oure bodi þat he ne my3te heete us no more wiþoute greuaunce 
|P_12 
þilke we seie to be hoot in þe þridde degree, which þat is het of 
kyndely heete bryngiþ to oure bodi sensible greuaunce. & þilke 
is in þe fourþe degree, þat is hot of vnkyldely heete, distroieþ þe 
bodi openliche & in þis same maner 3e moun knowe degrees þat 
ben colde I mai preue in þis maner, þat it is nessessarie a surgian 
to knowe complexiouns of bodies, lymes, & of medicyns. Take .ij. 
men þat ben of oon age, & lete hem ben I-woundid wiþ a swerd or 
a knyf þwert ouer þe arm in oon hour & in oon place; oon of 
þe men is of an [\f. 4v\] hoot complexioun & a moist, þat oþer of a cold 
complexioun & a drie. Þe comoun seiynge of lewid men is þat þei 
schulden boþe ben helid on o maner; but resonable surgerie I-preued 
techiþ us, þat þei ne schulde not boþe be helid aftir oon maner For 
he þat haþ an hoot complexioun, & a moist, may li3tly haue an hoot 
enpostym – þat is an hoot swellynge - & þat may be cause of an 
hoot feuere. What schalt þou þanne do? Þou must loke, wheþer he 
haþ bled myche blood at his wounde, and þanne it is weel; ellis 
lete him blood of þe contrarious arme, or ellis - of þe oon same side, 
if strenkþe & age acorde; or ventose him on þe two buttokkis, if 
þat he be feble. & if he may not schite oones a day, helpe him 
|P_13 
þerto, or with clisterie, or wiþ suppositorie & brynge þou þe parties 
of þe wounde togidere þoru3 sowynge, or wiþ plumaciols - þat ben 
smale pelewis - or wiþ byndynge, if þat sewynge be nou3t nessessarie, 
& þanne worche aboute þe wounde, as it is told aftir in þe 
book. But aboute þe wounde leie a medicyn defensif, of bole armonyac, 
oile of rosis, & a litil vynegre; so þat [\f. 5r\] þe medicyn touche 
þe brynkis of þe wounde, þat humouris moun not haue her cours 
to renne to þe wounde; & we forbeden him wiyn, mylk & eiren & 
fisch þat engendriþ myche blood But he schal ete for his mete 
growel maad of otemele, eiþir of barli mele wiþ almaundis; & 
generaliche he schal vse a streit dietynge, til þat he be sikir þat he 
schal haue noon hote enpostym. & if þat we kunne fende him fro 
a feuere & apostym, þe science of his complexioun techiþ us, þat he 
may of his sijknes soone be hool þe oþere of þe cold complexioun 
schal not be leten blood ne ventusid, for blood schulde be kept in 
him, as for tresour Forbede hem neiþir wiyn ne fleisch, for þe 
stomak þat is so feble ne my3te nou3t engendre nessessarie mater of 
blood þat longiþ to þe wounde Ne we drede nou3t in him þe feuere, 
for his complexioun is nou3t able to resceyue þe feuere, We moun 
|P_14 
fynde a medicyn maad in oon maner þat worchiþ dyuers effectis, & 
he be I-leid to dyuers complexiouns Grene vitriol, & he be do to 
a man of a drie compexioun engendrith fleisch; & if þou leie 
[\f. 5v\] him on moist compleccioun, he greueþ nou3t oonliche, but corrodith 
it; and neþeles vitriol haþ but oon maner worchinge, þou3 þat he 
worche dyuersliche in dyuers complexiouns Ri3t as þe worchinge 
of þe sunne is dyuers nou3t for þe sunne, but for þe worchinge of 
dyuers bodies into whom he worchiþ Vitriol drieþ wondirfulliche 
myche: in drie bodies defendiþ þe smale lymes my3t to a3enstonde 
his mi3t, wherfore he may nou3t but drie þe superfluytees 
þat he fyndiþ in þe wounde; & whanne þo ben y-dried, kynde engendrip 
fleisch. In moiste bodies, for þat þe smale lymes ben feble 
& moun not wiþstonde þe strenkþe of þe vitriol, þe fleisch meltiþ 
vndir it, & so bi vitriol þe fleisch rotiþ & þat is seid of dyuers 
complexiouns, is y-seid of dyuers lymes Galioun seiþ: If þat 
tweye woundis ben euene I-quytturid, & þe oon be a drie lyme, & 
þe oþer a moist lyme, þat þat is þe drie lyme nediþ þe moister 
medicyn And if þat .ij. lymes leeue ben I-wounid þat ben lich 
|P_15 
in complexioun, & þe oon haþ myche quytture & þe toþer litil, he 
þat haþ þe myche quytture, nediþ to han þe drier medicyn 
 
[\f. 6r\] Iohannes damascenus seiþ, Medicyns & enplastris schulden ben 
acordynge to þe lymes þat þei ben leid on Galienus: a kyndly 
þing schal be kept wiþ a þing þat is kyndly þerto And þat is a3en 
kynde schal be doon awei with þing þat is contrarie þerto If þat 
a surgian knew not complexiouns of lymes & of bodies, he schal 
nou3t conne to schewynge hise medicyns aftir þat kynde askiþ. A 
surgian must knowe generacioun of humouris, if he wolde knowe 
þe science & þe helynge of apostymes, as it schal be declarid in þe 
tretis of apostymes. He muste knowe þe dyuersitees & þe profitis 
& þe officis of lymes þat he mowe knove, what lymes han a greet 
worchinge in mannes body, & whiche ben of greet felynge, & whiche 
moun bere a strong medicyn & þe vertues of lymes þou must 
knowe, þat he se, whanne þe worchinge of ony vartu failiþ in ony 
lyme, þat he mowe helpe þe vertu & þe same lyme failynge. & if 
he haue þe science of knowynge of vertues, þe science of spiritis 
schal nou3t be hid fro him. Alle þese þingis bifore seid ben but 
natureles, & þei [\f. 6v\] ben but techinge of medicyns speculatijf 
 
Also he muste haue knoulechinge of þingis þat ben not naturels, 
þat he kunne chese good eir to him þat is woundid or ellis haþ 
|P_16 
a boch Woundis moun not be dried in a moist eir & a vapouris, 
but þei þat ben woundid musten ben chaungid fro þat moist eir to a 
swete cleer eyr & a drie In wyntir he muste kepe him fro cold; 
for no þing greueþ so myche boones & senewis as cold þat ben 
I-woundid & in somer he muste haue temperable eir. It is 
nessessarie þat he kunne dietyn his pacient, as I schal telle in þe 
same chapitle of dietinge also he muste ordeyne meuynge & reste, 
as it nediþ to þe same sijk man for if þat he be woundid in þe 
heed eiþer haue ony puncture of ony senewe, it is nessessarie þat he 
reste & dwelle in stillenes & haue an esy bed & a soft; lest he suffre 
ony traueile of his lymes But if þat olde woundis wiþout akynge 
weren in his armes, it were good to him, þat is sijk, to walke on his 
feet, & lete his arme be bounde to his necke; & if þat þe wounde 
be in hise schynes & in hise feet, it were good þat he lay & 
traueilide wiþ hise hondis Also a [\f. 7r\] surgian, in al þat he my3te, he 
muste tempere a sijk mannes slepinge; for to myche slepinge 
engenderiþ superfluyte & febliþ his vertewes, & coldiþ & lesiþ al his 
bodi To myche wakinge dissolueþ & confoormeþ hise spiritis & 
|P_17 
makiþ scharpe hise humouris; it bryngiþ vnkindly drowþe to woundis, 
& is cause of akynge Also he muste kunne evacuener him 
þat is ful of yuel humouris & fulfille him þat is waastid, þat he 
brynge sike men to good temperaunce; ellis a wounde mai not be 
heelid Entempre he þe herte of him þat is sijk, for to greet wraþþe. 
makiþ þe spiritis renne to myche to þe wounde & þat is caus of 
swellynge; to greet drede, ouþir vttereste of heelþe of his wounde, 
holdiþ þe spiritis wiþinne his bodi, þat mater mai not come to heele 
his wounde Þese .vj. þingis ben clepid vnnaturel, which techiþ a 
man speculatijf of leche craft. 
 
He muste knowe þe sijkenes: as olde wounde, festre, cankre & 
alle oþere soris, þat he traueile not in veyn & brynge þe sike man 
to his deeþ For ech dyuers soor nediþ dyuers helpingis. He 
muste knowe þe cause of þe wounde ffor a wounde, þat is [\f. 7v\] maad 
wiþ a swerd eiþer a knyf, must oþerwise be heelid, þan he þat is 
maad wiþ stoon eiþer fallinge And a wounde þat is biten wiþ an 
hound schal oþerwise be heelid, þan he þat is biten with a wood 
hound; as þou schalt fynde soone told in þe book herafter & he 
muste knowe þe accidentis þat ben aboute a wounde for þe wounde 
schal neuere heele til þe accidentis be remeued awey accidentis is 
|P_18 
a þing þat fallitþ to a wounde out of kynde as hoot, cold, drie, eiþer 
to myche moistnes, crampe & oþere þinges a3ens kynde A surgian 
muste ordeyne dietynge in dyuers maner, as it is told in þe chapitle 
of dietynge; & whanne it is nedeful, he muste 3eue dyuers drinkis 
Galien: Laxatiues & vometis ben nedeful to hem, þat han olde 
rotid woundis & stynkynge For whanne þe bodi is purgid fro 
wickide humouris, þe wickidnes of þe mater renneþ fro þe wounde 
& so þe wounde is sunner helid He þat biholdiþ alle þe parties of 
a medicyn, he may weel se þat it is nessessarie a surgian to knowe 
phisik, & oþer dyuers science, as I haue told tofore in þe book. 
 
[}Þe .iij c=o= of þe firste techninge is of intencioun of a 
surgian}] 
[\f. 8r\] Al þe entencioun of a surgian, how diuers þat it be, it is on 
[{of{] þre maners Þe first is vndoynge of þat, þat is hool þe 
secunde to hele þat, þat is broke Þe .iij. is remeuynge of þat, þat 
is to myche; so þat it be don with hand craft ffor al entencioun of 
a surgian is vndir oon of þese .iij. entenciouns or ellis vnder oon of 
hem. A surgian vndoiþ þat þat is hool, whanne he letiþ blood, 
eiþer garsiþ, eiþer brenneþ, eiþer settiþ on watirlechis, for þis is a 
|P_19 
surgiens craft; þou3 we for oure pride haue left it to barbouris & 
to wymmen for Galion & Rasis diden it with her hondis, as her 
bookis tellen. And we vndoon þat, þat is hool, whanne þat we 
kutten þe veynes, þat ben in þe templis & þe forheed & maken 
cauterizaciouns for þe sijknes of þe y3en And whanne þat we 
maken cauteries in þe heed & in dyuers placis of þe bodi, as I schal 
telle in þe chapitle of cauterisynge Þe secunde entencioun is to 
hele þat, þat is broken as woundis, olde woundis, festris, cankris & 
in bringyng to her placis ioyntis þat ben oute & in helynge boones 
þat ben to broken Þe .iij. intencioun is to remeue þat, þat is to 
myche, as [\f. 8v\] scrofulus of þe heed & þe necke & oþere parties of þe 
bodie cataractis - is a watir þat comeþ bitwene þe white of þe 
i3en & þe appil; sebel - þat ben veynes þat ben in þe whi3t of þe 
i3en & beþ ful of blood vngula - is a þing, þat bigynneþ bi þe nose 
& goiþ ouer þe i3e til he keuere al þe i3e - & knottis, þat in þen in þe 
i3e & oþer siknes of þe i3e; & in doynge awey polippis, þat is fleisch 
þat growiþ wiþinne þe nose; wertis & wennys; ficus, þat is superfluyte 
þat growen vp on þe skyn of þe pintils hede wiþoute, 
emerawdis & a skyn þat enclosiþ a wommans priuy membre, þe 
|P_20 
sixte fingre of þe hond & manye superfluytees þat beþ nou3t semelich 
to a mannys body 
 
[}Þe firste chapitle of þe secunde tretis is an vniuersal 
word of smale lymes & her helpingis, & of generacioun 
of embrioun, þat is þe child, in þe modir 
wombe}] 
GAlienus seiþ, þat it is nessessarie a surgian to knowe anotamie; 
ne leeue we nou3t þat ech brood ligament is a skyn, & ech 
round ligament to be a senewe, so bi his opinyon he my3te falle 
into errour Þerfore I þenke to ordeyne a chapitle of þe kynde & 
of the foorme [\f. 9r\] & helpinge of alle smale lymes Auicen seiþ 
knoulechinge of a þing, þat haþ cause, mai nou3t be knowen, but 
bi his cause. Þerfore we moten knowe þe cause, membriorum 
consimilium, þat is to seie, smale lymes. & I wole telle þe generacioun 
of embrioun: þat is to seie, how a child is I-gete in þe modir 
wombe Galion & auicen tellen, þat of boþe þe spermes of man & 
of womman, worchinge & suffrynge togideris, so þat ech of hem 
worche in oþir & suffre in oþir, embrioun is bigete But the 
worchinge of mannes kynde is more my3tiere, & wommans kynde 
|P_21 
more febler For ri3t as þe roundeles of chese haþ bi him-silf wei 
of worchinge & þe mylk bi wey of suffrynge, so to þe generacioun 
of embrion mannes sperme haþ him bi wei of worchinge & wommans 
sperme bi wey of suffrynge & ri3t as þe rundelis & þe mylk 
maken a chese, so boþe þe spermes of man & womman maken 
generacioun of embrioun. Þou3 þat alle þe smale lymes of a child 
ben I-geten of boþe two spermes, neþeles, to cloþe hem with fleisch 
& wiþ fatnes, comeþ to hem menstrue [\f. 9v\] blood þe maris of womman 
haþ an able complexcioun to conseiuen; & of hir kynde he castiþ 
þe spermes to þe deppest place of hir; & of hir nature he closiþ hir 
mouþ, þat þer my3te not entre the poynt of a nedle & þanne þe 
foormal vertu which almy3ty god haþ 3eue to þe maris ordeyneþ & 
diuidid euery partie of þese spermes in her kynde, til þat þe child 
be born Vndirstonde þat þe fleisch & þe fatnes is mad of menstrue 
blood, þe boones & gristlis, ligamentis & senewis, cordis, arteries, 
veynes, panniclis - þat ben smale cloþis - & þe skyn beþ engendrid 
of boþe þe spermes, as auicen & oþere auctouris tellen If þat ony of 
þe lymes þat ben engendrid of þe spermes ben doon awey [{he{] moun 
neuere veriliche be restorid, for þe mater of hem is þe sperme of þe 
|P_22 
fadir & of þe modir; but þe fleisch the which mater is blood, þat is 
aldai engendrid in us, may weel & verriliche be restorid Þese smale 
lymes han dyuers foormes, complexciouns & helpingis aftir þe 
dyuersitees of þe proporciouns of þe mater, which þat þei ben maad 
of for þou3 þat alle þe lymes [\f. 10r\] ben maad of oon mater I-medlid, 
neþeles in ech of þe smale lymes þer is a dyuers proporcioun of 
mater, for þe which mater þei taken dyuers foormes & dyuers 
helpingis. Almy3ti god 3eueþ to ech þing of his foorme after þat 
his mater is proporciound disserueþ 
 
Þe boon is þe first of þe consimile membris - þat is oon of þe 
smale lymes; þe which ben cold & drie & he haþ dyuers foormes 
in mannes bodi: for he helpiþ dyuerslich þe cause whi þer ben 
manye dyuers boones in mannes bodi is, for sumtyme it is nede to 
meeue oon lyme withouten anoþir & þat were impossible, if þat al 
þe bodi were but oon boon Anoþer cause whi þer ben manye 
boones: for summe defenden þe principal lymes from harm, as þe 
brayn scolle from þe brayn of þe heed summe ben foundementis, 
as þe boones of þe rigge & of þe schenes & of þe armes summe 
ben as additamentis þat ben in þe side of þe rigge boon, & summe 
to fulfille the holownes of summe ioyntis, as þe handis & þe feet; 
|P_23 
& summe þer ben þat þe roundnes of þe boon my3te entre into þe 
holownes of þat oþer boon & non les schulde not lacke his 
meuynge as þe schuldre boones & þe hipe boones. Þou maist fynde 
how manye boones þer ben in þe .ij. tretis, [\f. 10v\] where schal be told 
pleynlier þe anotamie of consimile membris of al þe bodi from þe 
heed to þe foot 
 
A gristil is cold & drie, & is neischere þan a boon, & hardere þan 
þe fleisch, and in þe fleisch he haþ sixe helpingis þe firste, þat þat 
schulde be a meene bitwene þe vttir ende of þe hard boon & þe 
neische fleisch þe .ij. þat þe harde schulde not hirte þe neische, 
nameli in þe tyme of compressioun, & in þe tyme of smytinge þe 
.iij. þat þe eende of þe boones whiche þat ben in þe ioyntis schulden 
haue a softere confutacioun in her ioyntis þe fourþe, þat he schulde 
fulfille þe office of þe boon to susteyne a brawne, meuynge a membre 
þat haþ noon boon, as þe ouer lid of þe i3e þe fifþe: for it is 
nessessarie a gristil to ben in place, þat is nou3t ful hard as þe þrote 
bolle; for þe eende of þe þrote bolle is gristeli þe .vj.: for it is 
nessessarie summe lymes to han a sustentacioun, and applicacioun 
þat is foldynge, to be streyned & drawen abrod as þe noseþrillis & 
þe gristile of þe eere. 
 
|P_24 
Lygament is cold & drie, and goþ out of þe boones & haþ þe 
foorme of a senewe. & he may be bowid, but he feliþ nou3t; & 
he [\f. 11r\] haþ foure helpingis þe firste is, þat he knyttiþ oon boon wiþ 
anoþer it is nessessarie, þat oon boon be knytt wiþ anoþer, þat 
many boonys my3ten make oon bodi as oon boon, & neuereþelatter 
ech membre my3te meue bi him-silf, & þerfore þe ligament is as 
bowable & incensible for if þat it hadde be censible, þei my3ten 
nou3t han I-susteyned þe traueile & þe meuynge of þe ioyntis & 
if þat he hadde be inflexible as a boon, of whom he comeþ of, oon 
lyme my3te not han meued wiþouten anoþer þe secunde help is, 
þat he is ioyned wiþ senewis to make cordis & brawnes þe þridde 
help is þat he schulde be a restynge place to summe senewis þe 
fourþe þat bi him þe membris, þat ben wiþinne þe bodies, schulden 
ben y-teied, þe whiche þat neden hangynge. 
 
A corde is cold & drie, & he comeþ from þe brayne, eiþer from 
þe mucha; þat is þe marie of þe rigge boones From þe brayn 
comen .vij. peire cordes. & þei ben clepid sensible senewis ffrom 
þe nucha þer comen xxx peire cordis & oon bi him silf & þei ben 
mouable And alle þe cordis þat comen of þe [\f. 11v\] brayn & nucha, haþ 
|P_25 
boþe felynge & meuynge & þe cordis ben white oute, bowable, 
strong & tow3. & of her kynde þei bryngen meuynge & felynge to 
lymes & for þat; it is long & dyuydiþ alle þe parties of þe senewis; 
[{in þe secunde tretys y schal ordeyne Anotamye of 3enewes & here 
place{] as þei ligge; in þe whiche placis þou must be war whanne 
þou schalt kutte eiþer brenne whanne þat we schulen ordeyne 
anotamie of official membris & of her woundis Official membris 
is to seie: a fyngir, a ioynt, an hand, eiþer a foot [{ore{] oþere 
lymes of office 
 
Arteries ben hoote nou3t of her owne kynde, but for þe hoot 
blod & lijf þat goiþ in hem from þe herte. Of her kynde þei ben 
colde & drie & þei han two cloþis outcept oon þat goiþ to þe lungis 
þe ynnere corde is stronger & grettere, þat he mowe wiþholde a 
meuable mater & an hoot. & her bigynnynge is in þe lift side of þe 
herte & þere bigynnen two arteries; oon goiþ to þe lunge & haþ 
but oon coote and sprat in þe same lunge, & þere endith & bringiþ 
blood to þe lunge, bi whom he is norischid, & spirit of lijf, and þat 
he my3te brynge from þe lunge eir to þe herte for to entempre þe 
fumosite of hete of þe herte. & þis arterie is [\f. 12r\] y-clepid venales. & it 
|P_26 
is a maner veyne, for as myche as he ne haþ but oon coote, and 
þerfore he is þe more obedient to be drawe abrood þoru3 out alle þe 
lungis; & also þat þe blood þat norischiþ þe lungis my3te li3tly 
swete out of þis arterie Þe toþer arterie þat comeþ out of þe liftside 
of þe herte haþ two cootis, bi cause þat oon my3t not a3enstonde 
þe strenkþe of þe spiritis; & also þat, þat is wiþinne þe arterie, is 
ful derworþe & nediþ greet kepinge þer ben þre helpingis of þe 
arteries: oon is þat cold eir my3te bi hem be drawe & I-brought to 
þe herte whanne þe arterie is drawe abrod. Þe secunde is, þat þe 
fumosite my3te be cast out whanne he is constreyned Þe þridde is, 
þat þe spirit of lijf my3te be brou3t bi hem to al þe bodi þese 
arteries ben deuydid many weies; whos dyuysiouns man mai nou3t 
conseyue bi his witt ne þei ben nou3t dredful to surgiens craft, 
but whanne þou schalt drede þe arteries I schal telle þee in her 
placis 
 
Veynes bi cause of her bodies ben deemed cold & drie; for þe 
blood þat is withynne hem þei ben deemed hoot; & alle þe veynes han 
her bigynnynge [\f. 12v\]at þe lyuere, in þe which lyuere .ij. veynes han pryncipal 
bigynnynge oon veyne bigynneþ of þe holow3 side of þe lyuere. 
& is clepid porta - þat is a 3ate & her office is to drawe [{Chilum{] 
|P_27 
fro þe stomak & þe guttis bi mene of þe veynes miseraices ; & þilke 
chilum sprediþ þoru3 al te lyuere bi mene of veynes capillares 
Chilum is þe licour of þe mete, whanne it goiþ out of þe stomak & 
þe guttes Veynis miserak ben smale veynes þat comen out of þe 
veyne þat is clepid porta & cleueþ on þe stomak & þe guttis Venes 
capillares, þat ben veynes as it were heers of a mannes heed 
 
After hem comeþ panniclis - þat is to seie smal clooþ, þat is maad: 
of sutil þredis of senewis, veynes & arteries wherfore þei ben colde 
& drie & censible & þei han þre helpingis þe firste is: þat þei 
moun bynde manye þingis in oon foorme, as þe panicle of þe heed 
byndiþ seuene boones þe secunde Iuuament is: þat þei hangen & 
bynden summe membris wiþ oþere as þe reynes to þe rigge & þe 
maris to þe maris to þe rigge þe þridde helpinge is: þat þe membris 
[\f. 13r\] þat ben incensible bi her kynde, bi þe panniclis þat wrieþ hem 
velen bi accident: as þe lungis, þe lyuere, & þe splene, & þe reynes. 
Þes lymes bi her kynde han no felynge, but what þei felen it is bi 
accidens of þe pannicle þat wrieþ hem. 
 
Þe fleisch is not hoot, but it is moist & haþ þre maner lijknes: 
oon is a symple fleisch, & his helpinge is to fulfille þe voide placis 
|P_28 
of smale lymes to brynge hem to a good schap, & þat ech hard lyme 
schulde nou3t hirte oþer wiþ confucacioun togidere Anoþer maner 
fleisch þer is þat is glandelose, þat is as it were accornis & his 
Iuuament is þe turne humedites, þat is to seie moistnes to her 
heete; as þe glandelose fleisch of wommans brestis þe which þat 
turneþ þe blood þat is drawen from þe maris into mylk; & þe 
glandelose fleisch of þe ballockis, þat turneþ þe blood into sperme 
& þe glandelose fleisch of þe chekis þat engendriþ spotil þe þridde 
maner fleish is a fleish þat is in brawnys, þat is clepid a brawn 
fleisch, for he is medlid wiþ sutil þredis of cordis, as I schal telle 
after þe whiche helpingis schal be told in þe [\f. 13v\] anotamie of þe brawn. 
 
At þe laste is þe skyn þat is temperat in al her qualitees; & it 
is maad of smale þredis of veynes, senewis, & arteries, þat makiþ 
him censible, & 3eueþ him li3f & worchinge, þat ben gouernouris of 
al þe bodi. & þe skyn is maad temperat, for he schulde knowe hoot, 
coold, moist, & drie, soft, hard, scharp, & smoþe & if þat þe skyn 
were as sencible as a senewe, þanne a man my3te not dwelle in erþe 
ne in hoot eir; ne þe skyn of þe fyngris endis þe whiche þat is 
more temperat þan ony oþir skyn of þe bodi ne schulde nou3t be a 
|P_29 
good demere in knowynge hoot, cold, hard, scharp, soft, eiþer 
neische. 
 
Brawnes þou3 þat þei be maad of mater medlid, neþeles þei ben 
rekened among membris consimiles, for þei comen to þe making of 
membris officials Brawn is maad of fleisch, senewe, & ligamentis, 
& þei ben instrument voluntarie meuynge. Þe senewe þat comeþ 
fro þe brayn, & þe nucha & goiþ forþ to meue þe lymes is medlid 
wiþ a ligament & whanne þe senewe & þe ligament ben medlid 
togidere, it is clepid a corda & þe corde is maad for þre skilis. 
þe firste for a symple sinewe is to censible [\f. 14r\]; þe senewe bi him-silf 
my3t not suffre gret traueile & meuynge, but þe felowschipe of þe 
ligament þat is incensible lettiþ þe felynge of þe senewe, & bringiþ 
him to a profitable temperaunce þe senewe haþ .ij. oþere defautis: 
neischenesse and li3tnesse But þo .ij. defautis þe medlynge of þe 
ligament fulfilliþ; for þe neischenes is temperid & strenkþid, & þe 
litilnes is maad more. Þe neischnes comeþ of þe brayn for it is 
myche, & þe litilnes comeþ of þe nucha, for it is litil. Þat þat is 
maad of þis nerf & þis ligament is clepid a corde; þe which þat 
meueþ þe lymes to þe wille of þe soule, whanne þat it is schortid 
|P_30 
ouþer drawen after þat þe lyme bouwiþ. To þis corde, þer is asocied 
a symple [{fflesch{] for to make a brawn for þre profitis þe firste 
profi3t þat is in drawynge & wiþdrawynge of þe corde, þe fleisch 
schulde be as a pelewe vpon þe which he my3t reste Þe secunde, 
þat þe fleisch þat is neische & moist schulde kepe þe corde, þat he 
drie nou3t in her meuynge Þe þridde, þat þe makynge of lymes 
were þe more schaploker Þe brawn is maad bowynge as a bowe 
þat is bent; & for þe kynde wolde kepe þis complexioun, he cloþide 
[\f. 14v\] þe brawn wiþ a pannicle þe corde whanne he entriþ into þe brawn 
is departid into many smale þredis, & þei ben clepid villes - þat is 
to seie wrappingis & þese villes ben of .iij. maner in lenkþe bi 
þe which vertu, þat drawiþ haþ my3t in brede, bi þe which vertu 
þat castide out haþ my3t in þwert ouer bi þe which vertu [{þat{] with 
halt haþ my3t & at þe eendis of Þe brawn þilke þredis ben gaderid 
togidere to make a corde, aftir þat it is nessessarie many cordis 
eiþer brawnes to ben engendrid. & official membris ben maad of 
þese consimile membris, þe whiche þat ben instrumentes to resonable 
soule. And in þe ij. tretis I wole telle þe anotamie of lymes 
of office. 
 
|P_31 
[}The firste chapitle}] 
Þe .iij. techinge is of difference of woundis & of general 
curis We schulen undrestonde þat wounde, & old wounde, festre 
& cankre woundid, & boon out of ioynte, & a boon to-broken, & 
apostyme, alle þese ben clepid vndoynge of þat þat is hool. & alle 
þese sijknessis, & many oon oþir as weel, moun falle to consimile 
membris as to official membris vunnus is a newe wounde vlcus is 
an old rotid wounde. [\f. 15r\] I schal tellen in her placis þe difference of 
festre & cankre & apostyme; plage comounly is taken for an oold 
wounde, & ofte tymes we fynde þat an old wounde is clepid vulnus, 
as ypocras seiþ vulnera anua necesse est in eis os taliefieri & cicatrices 
concauas fieri: þat is to seie, it is nedful þat þe boon in an 
oold wounde to be rotid & þe cicatrices to be holow3 Cicatrice is þe 
place of þe schynboon þe wounde, whanne þat it is hool Summe 
woundis ben symple, & summe compound in two maner he is 
clepid a symple wounde oon maner, for he haþ not lost of fleisch 
anoþer maner for he haþ noon oþir sijknesse wiþ him, ne is nou3t 
distemperid A wounde compound is clepid contrarie to him þat is 
symple but boþe symple & compoundis sumtyme is in þe fleisch or 
|P_32 
in þe senewe, or in þe boon, or in þe veynes, or in þe arterie also þese 
woundis han dyuers cause. Summe comen fro wiþinne of þe malice, 
eiþer of to greet multitude of humouris. [{forto gret multitude of 
humores{] oþirwhile tobrekiþ þe membre & witholdiþ & woundiþ 
him Cold matere streyneþ, drie mater kuttiþ, moisture wiþoute 
mater makiþ no wounde, but selden with [\f. 15v\] mater, but he drawe þe 
lyme to brode. & also þe cause wiþoute mai be dyuers oþirwhile 
wiþ a swerd eiþir wiþ a þing þat kuttiþ along, oþerwhile wiþ a knyf 
or wiþ a spere or an arowe þat prickiþ, & summe ben maad wiþ a staf 
or wiþ a stoon eiþir wiþ fallynge, & summe ben maad wiþ bitynge of 
an hound ouþir a wood hound; & alle þese ben diuers aftir þe dyuersite 
of her causis; & also þe maner of helynge is dyuers Al þe intencioun 
of helynge of woundis is for to sowden or to helen & to restoren 
þat, þat is departid, þe which þat mai not oueral be doon for if 
þat membris of office ben kutt of, þei moun neuere be restorid, ne 
noon of þe consimile membris mai be restorid, if he be doon awey: 
as boonis, pelliculis, gristlis, ligamentis & skyn For þe cause of 
her generacioun is þe sperme of þe fadir & of þe modir as I tolde 
tofore but in place of þing þat is I-lore, kynde restoriþ þat, þat is 
moost conuenient to þe place; but fleisch mai be restorid bi cause 
|P_33 
þat te blood is engendrid al day in us, & þe blood is þe mater of þe 
fleisch & summe seien þat veynes, arteries, & senewis my3t not be 
restorid as þei weren tofore; but þei moun [\f. 16r\] be restorid as boonys 
ben But Galion and Auicen & I þat am expert here seiynge 
we seie þat þei moun be restorid wiþ veri consolidacioun, whanne 
þat her kuttynge is litil, & whanne þat þe senewis þat ben newe 
kutt & soude a3en; but þei moun not be consoudid, whanne þat 
her kuttynge is myche & greet; & resoun grauntiþ it Senewis bi 
kynde ben neische & viscouse; & þerfore þei moun ben consoudid, 
& þe veynes & þe arteries moun be consoudid bi resoun of þe blood 
þat is in hem. I þenke to ordeyne ech chapitle bi him-silf after 
þe dyuersite of lymes & of placis, þe whiche þat þei ben maad 
ynne & I wole bigynne at a symple wounde maad in fleisch 
 
[}Þe secunde chapitle of þe þridde techinge}] 
NOw we wolen trete of a wounde maad in fleisch. We wolen 
bigynne at a symple wounde maad wiþ knyf or wiþ 
swerd, or spere or arowe, or wiþ ony oþir þing semblablele to hem. 
|P_34 
Bynde togideris þilke wounde with a boond þat closiþ þe wounde 
togideris, & kepe þilke wounde from swellynge wiþ þe whi3t of an ey 
leid aboue þe wounde, & lete þe wounde be in reste; & þer nediþ noon 
oþer cure, namely, [\f. 16v\] whanne þe wounde is wiþoute akynge; but, & þer 
be in þe wounde greet akynge, þanne it is a tokene, þat þer is a senewe 
prickid vndir þe wounde, eiþer a pannicle þat is bitwene þe fleisch and 
þe boon; & þanne þer is anoþer cure, as I schal telle in þe chapitle 
of puncture of a senewe þat I haue heelid a man þat was [{sefenty 
3ere olde þat was{] smyte wiþ a spere þoru3 þe fleisch of þe buttoke, 
bi þe lenkþe of a fote, [{& more{] but þilke wounde touchide no 
senewe, & þat I wiste sikirliche, for he hadde noon akynge I heeld 
þe wounde open aldai wiþ a litil smal tent & a schort, þat I my3te 
wite, if þat he schulde aken on þe morowe, & I comaundide him to 
reste & on þe morowe I foond noon inflacioun ne akynge; & þanne 
I took awey þe tent & lete þe wounde closen, & so comaundide I 
him to reste þe secunde dai In þe þridde day he was hool. & if a 
wounde were maad wiþ a swerd or wiþ ony þing þat bitiþ in lenkþe, 
anoon þou must loke if þe wounde be so litil þat he nede no sowynge, 
& þanne brynge þe parties of þe wounde togideris, þat it may 
be weel ioyned, & leie aboue þe wounde a poundir maad oon partie 
|P_35 
of frankencense, & of two parties of sandragoun, [\f. 17r\] & of þre parties 
of quyk lym, & lete nou3t þe poudre entre bitwene in þe wounde 
but aboue, for þer schal no þinge entre in þe wounde, & kepe þe 
parties of þe wounde þat ben brou3t togidere wiþ a plumaciol .iij. 
cornered maad of herdis or of towe in þis maner: [^FIGURE OMITTED^] oon bi þe 
sidis of þe wounde, so þat boþe þilke plumaciols holde þe wounde þus 
iclosed: [^FIGURE OMITTED^] & ioyned togidere as it was ioyned arst, or 
it were kutt & bynde þe wounde togidere aboue þe plumaciols wiþ 
a rolle þat goiþ ouerþwert aftir þis lettre .X. & take a lynnen clooþ 
& wete him, in two parties of þe white of an ey, in oon partie of 
oile of rosis, þei ben togidere medlid, undir þe plumaciols, leid aboue 
þe wounde þat is brou3t togidere, for to kepe þe poudre; & do 
nou3t awey þi medicyn til .iiij. daies ben goon, but if þat þe 
wounde ake or be to-swollen. & þanne bynde þe wounde as it was 
biforn wiþ þe white of an ey; oile, poudre, & plumaciols. But if 
þe wounde were so myche, þat byndynge wolde nou3t suffice, or were 
kutt ouerþwert ouer þe lyme, so þat þe parties of þe lyme my3t nou3t 
wel be [\f. 17v\] brou3t togideris, þanne sowe þe wounde on þis maner Ioyne 
þe lippis of þe wounde, & be war þat noon oile [{ne dust{] ne no 
þing ellis, þat lettiþ consolidacioun, falle bitwene þe lippis of þe 
|P_36 
wounde, & haue a nedle þre cornerid, whos i3e schal be holid on 
boþe sidis, so þat þe þred þat is in þe nedle may lie in þe holow3 
place, & þilke þred schal be twyned, & wiþoute knotte, & I-wexid, 
& þe lippis of þe wounde schal be sowid togideris; & þe þred schal 
be knytt wiþ two knottis in þe firste place, & in þe secunde place 
wiþ oon knotte; & so make as manye poyntis, as it is nessessarie, 
& ech poynt schal be from oþir bi þe brede of a litil fyngir, & 
streyne þe wounde with knottynge & þe sewynge of þe lippis of þe 
wounde togidere þat he ake sumwhat, but nou3t to myche. & if þat 
þer nede mo poyntis to be þere þan two, euermore þer schal be odde 
poyntis. as .iij. v. or .vij. & þe oon poynt schal be first from þe oon 
eende of þe wounde, bi þe space of a litil fyngir, & þe toþir poynt 
schal be at þe oþir ende of þe wounde, & þe þridde poynt schal be 
in þe myddil of þe wounde & if it be nede to haue mo poyntis, 
þanne schalt þou [\f. 18r\] bigynne at þe myddil poynt, & make as manye 
poyntis on boþe sidis as it is nede, til þou come to boþe eendis For 
bi þis maner of sowynge neiþir partie schal be crokid, & so þe place 
mai faire be restorid, & euermore take kepe þat [{3if{] þe wounde be 
not depe, þi sowynge schal be nou3t deep & if þi wounde be deep, 
þi sowynge schal be deep, þat alle þe parties of þe wounde moun 
|P_37 
be ioyned For if þe wounde were deep, & þi sowynge not deep, 
nede þer muste be in þe depþe of þe wounde a greet holownes, to 
þe which holownes blood & quyttere schulde be cast; & þilke 
quyttere & blood schulde lette þe helynge of þe wounde. & þe 
poudre þat is seid in þe same chapitle, schal be leid aboue on þe 
same wounde; & þou schalt kepe þe sewynge & þe parties of þe 
wounde þat I brou3te togidere wiþ plumaciols þre cornerid, & wiþ 
alle þe oþere þingis þat ben in þis chapitle tofore seid And if þat 
a wounde haþ be to longe in þe eir open, which þat is þe cause of 
quyttere þat lettiþ consolidacioun, þanne we musten clense þe wounde 
wiþ þis mundificatif þat is maad of flour of wheete & hony & water 
& mel roset, [\f. 18v\] I-colat, þat is to seie, clensid from þe rosis, and of 
barly mele Of þese mundificatyues þou schalt haue a ful techinge 
in þe laste tretis 
 
But if þe wounde be compound, a leche muste haue as manye 
intenciouns as þer ben accidentis to þe wounde I sette an ensaumple. 
I suppose þat a wounde be compound wiþ holownes & lesynge of 
fleisch & of skyn, & þere be myche quytter, & also þat þer be 
apostyme, & þer be a greet akynge; al þis is clepid a wounde compound 
þanne schulen we nou3t onliche take hede to consolidacioun 
of þat wounde: þat is to seie, helynge; but first we schulen aswage 
|P_38 
akþe & apostymes, as it schal be teld in þe chapitle of an enpostyme 
& of akynge Aftirward we schulen clense þe quytture, & aftir þat 
regenere fleisch, & at þe laste brynge ouer cicatrice. In alle þe worchingis 
of medicyns, where þat akþe is, first we schulen aswege akþe, 
for aboue al oþir þing strong akynge ouercomeþ my3t of vertu & 
strenkþe & also resoun telliþ; membris þat han akþe, þilke akþe is 
cause of drawynge from þe oþere placis to þe membre þat akiþ þe 
worste [\f. 19r\] þing of þe humouris Auicen seiþ: humouris ben drawen 
to lymes þat aken for .ij. causis: o cause, for kynde [{& Spiritus 
and humourer rennyth þedyre; þe secunde cause, for akþe feblyth þe 
lyme, & humours{] & spiritis rennen to þe feble lyme þe swellynge 
schal eer be heelid þan þe wounde Galion & Auicen tellen: þat al 
þing þat consowdiþ þe wounde greueþ þe wounde, if þat þer be 
apostyme wiþ þe wounde & þe quytture schal be clensid or þou leie 
ony regeneratijf to holow3 woundis. Auicen telliþ þe cause, whi 
þat yuel fleisch growiþ in a wounde If þat a leche wolde bisie him 
wiþ a medicyn regeneratijf to regendre fleisch in a wounde, & er þan 
þe quytture were clensid & whanne þat þe wounde is clensid, þanne 
we schulen fulfille þilke holownes wiþ fleisch or þat þe wounde be 
|P_39 
heelid lest perauenture þat þer dwelle an holownesse vndir þe 
wounde, whanne þat he is helid, in whom þat quytture schulde be 
engendrid, þerwith ech dai schulde augmente þilke holownesse, & 
so we moten be constreyned to opene anoþir tyme þat, þat was 
heelid tofore þou maist fynde in þe chapitle of woundis of senewis, 
how þou schalt aswage akþe, & in þe .vj. chapitle of þis techinge 
þou schalt fynde þe cure [\f. 19v\] of a wounde þat haþ a swellynge, & is 
out of kynde distemperid; & þou schalt haue in þe chapitle of olde 
woundis; how þou schalt clense quytture & regendre fleisch 
 
[}The þridde techinge of Þe firste tretis is of heelynge 
of a wounde maad in senewe}] 
Almy3ti god hath 3eue to senewe greet felyng, & if þat he be 
hirt, he suffriþ greet akynge Galion seiþ: a senewe þat is more 
felynge þan anoþer [{lyme{]; it is nessessarie þat he haue grettere 
akþe Vndirstonde þat a wounde þat is maad in a senewe, mai not be 
wiþoute akynge. Ne woundis þat ben maad in senewis, ouþer þat 
ben in lenkþe or in brede Þe woundis þat ben maad in lenkþe of 
þe senewe, ben lesse perilous þan þo þat ben maad in brede of þe 
|P_40 
senewe ben moost perilous Oþerwhile a seneve is kutt al atwo & 
þanne þilke lyme, to whom þat senewe serueþ, lesiþ his meuynge & 
þe felynge, þat þilke senewe brou3te to him from þe brain. & þilke 
senewe oþirwhile is not kutt al atwo, but he is I-preickid, & þanne 
it is perilous lest þe crampe come for to greet akþe For akþe entriþ 
into þe part of þe senewe þat is kutt or prickid; & bi þe [\f. 20r\] partie 
of þe seneve þat is hool akþe is brou3t to þe brayn & so þe 
crampe mai come to þe wounde bi oon of þre weies: þat is to greet 
akþe, cold, or rotynge Of þese þre or of oon bi him-silf mai come 
a drawinge togidere of a senewe þat is cause of a crampe & þat 
þat is seid of a wounde of a symple senewe may fallen ofte-tymes 
in a wounde of a corde & a brawn, & nameliche of a corde þat is in 
bigynnynge of a brawn. Þo woundis þat ben in þese þre consimile 
membris, þat is [{to{] seie senewe, corde, & brawn han o. drede in 
cours of þe crampe, & also o. drede of felynge, lesynge & meuynge 
& þerfore be-war in þe cure of a wounde maad in senewe, wheþer 
þat it be a prickynge or þat it be kutt ouerþwert, or ellis be kutt 
oonly bi his lenkþe. If oonly he be prickid þe wounde of þe skyn 
is hool, & þanne it is clepid a blynde puncture; eiþer þe wounde is 
open, & it is clepid an open puncture In a blind puncture it is 
|P_41 
nessessarie to opene þe skyn, & aftirward heelde into þe hoole as 
hoot as he mai suffre, hoot oile of rosis swete smellynge, þat is 
maad of oile de oliue þat is nou3t ripe, til al þe wounde be ful. & 
aboue þe wounde leie whi3t terebentine [\f. 20v\] I-drawe abrood bitwene 
two clowtis, & anoynte alle þe membris aboute þe wounde wiþ hoot 
oile of rosis maad þicke with bool armoniak. & aftir þat leie a 
lynnen clooþ I-het aboue, & aftir þat a good quantite of tow I-tosid, 
& bynde þe lyme softliche wiþoute streynynge; & if þe akþe wiþ 
þis medicyn wole not ceessen, remeue & chaunge þis medicyn ofte 
tymes in þe dai & in þe ny3t & if þe prickynge be in þe foot, 
anoynte þe grynde wiþ hoot comoun oile; & vndir þe arme holis 
& in þe necke pitt, if þat þe prickynge be in þe hand, for þis 
enoynture rarefieþ & eueneþ þe placis bi whom akþe goiþ to þe 
brain, & it lettiþ drawynge togidere of þe senewe & þou3 þat þou 
seest nou3t þe akþe ceesse in summen as hastiliche as þou woldist, 
neuer-þe-lattere chaunge not þi medicyn, for þer may be no bettere 
medicyn. But if þat akþe dure ouer longe, it is not yuel to putte a 
litil opium to þe oile of þe rosis & þe bole armoniak, þat þou leidist 
aboute þe wounde. Þe sike man muste reste & bi no wey he 
|P_42 
schulde nou3t be wroþ; his bed muste be maad soft, euene, & 
smoþe, & þat he [\f. 21r\] my3te haue reste Whanne þat þe akþe aswagiþ 
& þe wounde 3eueþ sum quytture, þanne þe sike man is saaf from al 
maner perel, but if he do ony newe errour Of þis wounde Ypocras 
spekiþ: in vulneribus malis & fortibus sanie non apparante - þat 
is to seie: in yuel woundis and strong woundis, if no quytture 
appere it is yuel Strong woundis ben clepid woundis þat sore 
aken Yuel woundis ben þo, to whom scharpe humouris rennen 
& ben nou3t obedient to kyndeli heete, to be turned into quitture 
And þerfore Ypocras seide: þat whane akynge & quytture 
appereþ it is a tokene of heele Þe þridde signe a man muste 
knowe in þis place, þat lewide men, seyinge akynge & swellynge 
in a lyme þat is woundid, leie þerto a potage in maner maad of 
eerbis & swynes greece & water & wheete flour, corruptyn þe 
lyme, & þilke corrupcioun is cause of þe crampe For Galion seiþ: 
þat a senewe is maad of moist mater & a cold, & þerfore he 
rotiþ of heete and moistnes Also summen, for to aswage akþe as 
a senewe þat is prickid, puttiþ þe lyme in hoot watir [{oþer ellys 
caste it on þe lyme{] þe which mater is þe moost greuaunce [\f. 21v\] to 
þe senewe Galion seiþ Hoot watir, þou3 it aswage akþe to þe 
|P_43 
prickynge of a senewe is most greuaunce Cold also greueþ sore þe 
senewe as wel in somer as in wyntir And Ypocras seiþ in þe .v. 
part of his auforismus: cold is bitynge & greuous to senewis & 
woundis, & also in þe chapitle next folowynge, but it be in a 
crampe wiþoute wounde Galion seiþ in þe eende of his coment: 
coold is moost greuous to a senewy lyme þat is woundid & is sore 
swollen; namely, & he haue þe crampe. It schewiþ þanne þat an 
hoot medicyne & a drie is moost acordynge to senewis þat ben 
woundid; but nou3t to hoot a medicyn, lest perauntre þat he make 
þe lyme to swelle; & if it be drie nou3t wiþ stipticte, an auntre if 
þat he closiþ þe poris of þe skyn Galion seiþ: þat it is yuele to 
close þe poris of a lyme þat is pricked. Þe medicyn þanne muste 
be hoot & drie with subtiliate as terebentine to moiste bodies; & to 
drie bodies he muste be medlid wiþ a litil enforbium, azafetida is 
best medicyn if þou make of him enplastre, serapinum, & þe fecis 
of a litil wex, & þe filþe of þe vessels of been, alle þei ben gode to 
a senewe þat is prickid, þou3 þat þou putt [\f. 22r\] ech of hem bi him-silf 
or ellis compound & þow schalt fynde a ful techinge of þese 
medicyns in þe antidotarie of þis book Þou schalt nou3t close a 
|P_44 
wounde where þat þe prickynge of a senewe is, til þat þe senewe 
be perfi3tly clensid & heelid, & til þat þou be sikir þat þe place 
schal not swelle Galion telliþ of a man þat was prickid with a 
poyntel in þe pawme of þe hand, to whom came oon of tisilies 
clerkis þe which took hede to heele alle woundis generaliche; & he 
leide to þilke prickynge a consowdynge oynement þat was more 
acordynge to a wounde maad in fleisch; & he leide þerto a plastre 
maturatijf, wherfore al þe hand rotide & he fel into a crampe, & 
so he diede, or þat þe .vij. daies weren passid & if þat ilke leche 
hadde maad þat wounde broddere, & þanne þat he hadde helt into 
þe wounde hoot oile of rosis, & þanne þat he hadde do comen out 
quytture wiþ hoote medicyns sotil & driynge, & nou3t wiþ moist 
medicyns, þat man schulde not haue be deed 
 
If þat a senewe hadde ben I-kutt ouerþwert ouer al atwo þanne, 
Þou3 þat Tedericus & summe oþere seien þe contrarie, it is good þat 
þow [\f. 22v\] sowe togidere þe eendis of þe senewis þat ben kutt wiþ þe 
sowinge of þe skyn. & aboue þilke maner of sowinge, þe firste 
dai leie oile of rosis, in þe which oile, maddockis - þat ben wormes 
|P_45 
of þe erþe - han be boilid, & caste aboute þe wounde þe poudre þat 
kepiþ þe sowynge .o. day or two aftirward, & kepe þe sowynge wiþ 
plumaciols .iij. cornerid, & wiþ byndynge, & kepe þe lyme from 
swellynge, for bi sich a maner sowynge of a senewe þou maist consowde 
þe senewe a3en; for þe lyme schulde han be lost in partie or 
in al, þe meuynge þat was brou3t vnto him fro þe braun, for bi þat 
senewe þe lyme mai rekeuere his felynge, & so þe restoringe of þe 
braun may be fastere & schapliker. Þou schalt nou3t drede of þe 
akynge þatt schulde be maad of prickynge of þe senewe, for þe 
akþe schal be doon awei wiþ oo leiynge to eiþer tweyne of þilke 
oile Ne sich maner akþe may nou3t make þe crampe, for þe senewe 
is al kutt atwo ne no man [{make an{] obieccioun wiþ Galion. 
wordis, þat we schulden be war in ioynynge parties of a a wounde 
togidere [{þat non here ne oyle ne scholde no3t entre wiþynne þe 
lippes of a wounde, þat betþ y-brought togedre{] To þilke abieccioun 
we answeren: þat þe stipticite [\f. 23r\] of þe rosis & þe oile þat was 
nou3t ripe, & þe glutinosite of þe wormes of þe erþe remeuen þe akþe 
of þe senewis & al þe harm þat schulde come of þe ilke sowynge. 
 
If þat a senewe were woundid in lenkþe, he mai wel & li3tliche 
|P_46 
be sowdid togidere wiþ ioynynge of lippis, & wiþ þe sowynge & wiþ 
þe kepinge of þe lyme þat he swelle nou3t Vndirstonde here in 
þis place: þat þer is no þing more worschipful to a leche no more 
profitable to a sijk man þan to kepe a lyme woundid fro swellynge, 
& neþeles it is hard to kepe senewis þat ben woundid from swellynge 
Neþeles a leche here schal take heed aftir þe techinge þat 
schal be 3eue him in þe chapitle of þe cure of a wounde whanne 
þat þer is wiþ him a swellynge If þat a wounde were chaungid 
of þe eyr and made quytture, þat þe sowynge were to-broke and þe 
puncture were vndir, þanne make a medicyne mundificatif & leie 
him abrood on a lynnen clooþ & leie it aboue þe wounde, & putte a 
litil smal tent in þe eende of þe wounde þat is moost lynynge, 
þilke tent schal touche no senewe ne make noon akþe vndir þat, 
þat ilke wounde be [\f. 23v\] weel dried. A mundificatijf medicyn of 
senewis woundid is maad in þis maner: Take mel roset colat +o .iij. 
smal flour of barly & medle hem togidere & boile hem slili þat þei 
brenne nou3t, & remeue hem fro þe fier & bete hem "longe" togidere 
wiþ a spature; & þanne putte þerto +o j. of whit terebentyne; 
& if þou mowe finde noon whi3t terebentyne, þanne waische oþere 
|P_47 
terebentyne with cold watir til it be whi3t , & whane þat be þis 
medicyn þis wounde is almoost drie, þanne putte in þe same medicyn 
a litil poudre of frankencence mastik & saundragoun, medle 
hem togidere & leie aboue þe wounde til it be hool & whanne þat 
it is hool manye daies aftir, leie flex in good strong wiyn het hoot 
til it be perfi3tli al hool, & if þat þer leue ony hardnes in meuynge, 
after þat it is hool, þanne þou schalt vse þe techinge þat scal be 
3ouen to þee in þe laste tretis þat schal be antidotarie in þe chapitle 
of medicyns mollificatyes; þere þou schalt fynde þe maner how þou 
schalt helpe best lymes þat ben heelid and moun not ri3t weel meuen 
 
[}Þe firste techinge of þe firste tretis is of heelynge of 
a wounde maad in boon}] 
Whanne þat woundis ben so depe þat [\f. 24r\] oonly fleisch is not 
woundid but þe boon þat is vndir þe fleisch & þe senewe þanne a 
man muste biholde, wher þat þe boon be kutt al atwo, as ofte-tyme 
it may happe in þe boon of þe thie & schene boonys & þe boonys 
of þe armes. And þanne þilke wounde is ful perilous; & nameli if 
þe boonys of þe thie ouþir þe boon of þe arme from þe schuldre to 
þe elbowe we be kutt al atwo, so þat þe marie go out. But ofte-tymes 
|P_48 
oon boon of þe schene or o boon of þe armes is kutt al atwo 
ouertwert ouer & neþeles afterward may be restorid; ouþer a boon 
is not kutt al atwo but sum of his substaunce is don awey, & þilke 
substaunce, ouþer he is doon awey or ellis he hangiþ togidere A 
general rule is in cure of woundis in whom boonys ben woundid 
þat neuere bi a leche fleisch schal ben I-sowdid aboue þe boon, but 
first pleynerliche bi repeire; for þe boon may neuere be wiþ verri 
consolidacion be consowdid, for his mater was þe sperme of þe fadir 
& of þe modir; but in summe children, for þe age is toward ofte 
tyme þat þei were sperme but þer schal be maad a maner of 
restorynge in place of þe boon þat was broken eiþer lost þat men 
clepen [\f. 24v\] poris sarcoides or ellis caro poroydes, & a maner þing þat is 
restorid is hardere þan þe fleisch & neischere þan þe boon & if þat 
ilk mater þat is restorid be ny3 as hard is þe boon, it is clepid 
porus sarcoides & if þat ilke mater be not hard but sumwhat 
neische, it is clepid caro poroydes & if þat a neische fleisch were 
& a moist nou3t regenered vpon boonys þat ben sett togidere, a man 
schulde not haue his purpos to heele & consowde þe wounde. Loke 
þanne wheþer þe boon be kutt atwo altogidere ouerþwert ouer, þat 
|P_49 
þou bryngist togidere & bindist þe parties of þe wounde, as it 
schal be told in þe .viij. chapitle folowynge, where þou schalt haue 
how a wounde schal be heelid þat is out of ioynte I-kutt atwo & 
to-broken & if a wounde be not kutt atwo al togidere ouerþwert 
ouer, loke if ony pece of þe boon dwelle sadliche with þe oþere 
partie of þe hool boon & þanne if þou my3t brynge þilke pece to 
þe place þat he was yn tofore wiþ þristynge doun þilke pece wiþ 
sum instrument acordynge þerto, & sowde þilke pece wiþ þe hool 
boon wiþ þe poudre þat I schal telle aftirward; for so the [\f. 25r\] schap of 
þe lyme mai dwelle faire & strengere & if þat ilke pece haue no 
fastnes to þe hool boon, do þat pece awey & regenere in þe place of 
þe boon þat þat was lost a repeirement For þou3 þat ypocras & 
Galion tellen þat it is nessessarie after quantite of þe boon þat is 
lost, an holow3 cicatrise to be alwey, neþeles wiþ þis poudre þe 
generacioun of þese poris may be mendid, not a litil, but ri3t 
myche Þis is þe poudre: take frank-encense, mastik, mirre, dragagantum, 
gumme arabik, ana. +o ij. flour of fenegrek, +o +s caste 
þis poudre vpon þe defaute of þe boon þat is lost, til þat þou holde 
a pleynere repeirement [{& a restauracioun. Þenne & no3t ere 
brynge ouere fflesch ouere þe repeyrment wiþ{] regeneratiuis, mundificatiuis 
|P_50 
& consolidatiuis aftir þe techinge þat þou haddist biforn 
Undirstonde þat al þing is seid of boonys in þis chapitle is of 
alle þe boonis of þe bodi saf þe heed I schal make a chapitle by 
hym-silf 
 
[}The fifþe chapitle of þe þridde techinge of þe firste 
tretis of woundis þat ben maad wiþ smytynge of 
staf or stoon, or fallynge or smytynge of an hors, 
or wiþ ony oþir þing semblable.}] 
To hem happen greet difference [\f. 25v\] fro woundis þat ben maad wiþ 
kuttynge, as wiþ swerd, knyf, eiþir arowe prickynge; & in oþere 
maner þei schulen ben I-heelid For þou3 þat verry consolidacioun 
be þe firste & principal entencioun of heelynge of a wounde, to þis 
chapitle it acordiþ nou3t, for in smytynge, þe fleisch & þe veynes, 
& senewis, & arteries ben brusid, for in þe ynnere part of þe lyme 
þe boon a3enstondiþ, & on þe ouer part of þe þing þat is smyten 
knyttiþ nou3t Wherfore it is nessessarie, if þer schulde be a 
wounde, þat alle þe smale lymes þat ben bitwene þe boon & þe þing 
|P_51 
þat smytiþ, schulde be brusid, & oþerwhile þe fleisch & þe oþere 
consimile membris ben brusid wiþoute wounde Wherfore þe curis of 
boþe I wole ordeyne in þis chapitle. If þat a leche wolde enforse 
him to ioyne togidere wiþ consolidatiuis þe wounde þat is maad wiþ 
smytynge, nedis guytture & corrupcioun bi þilke consolidatif muste 
be vnder þe wounde; þe which quytture schulde corrupte þilke lyme 
& brynge him to putrifaccioun, but if þat kynde were so my3ty, 
þat he my3te eftsoone opene þilke wounde, þat was consowdid bi a 
sori leche; or wiþ a good leche come & knowe þilke disposicioun [\f. 26r\] 
& knowe helpe, wiþ propre eir to rectifien þe corrupcioun of þilke 
lyme What schalt þou þanne do? Þou muste loke wheþer þat þe 
bodi be ful of wickide humouris, eiþer be clene; if þat he be ful 
late him blood, if alle particuler þingis acorden, as vertu, age, conplexioun 
& consuetude; & þese þingis moten alwey taken in 
mynde, þou3 alwey þei be not I-nempned & namely vertu; & he be 
not strong & alle oþere þingis acorden, þou schalt not lete blood, but 
þou maist ventosen, if þat it be nessessarie, or ellis [{lose{] þe wombe 
if þat he be costif; & if þat he be feble, & þe brosure were in þe 
ouer parti of þe bodi, voide þe fecis of his wombe bi clisterie & 
|P_52 
if þou wolt lete blood, þou schalt lete blood on þe contrarie partie 
of þe veyne, bryngyng norischinge to þe lyme þat was hirt; & þilke 
veyne þou schalt knowe, if þat þou knowist pleynerliche anotamie, 
þat I haue tau3t þee in þis same book & whanne þat þe bodi is 
clensid, if þat þe brosour be wiþoute þe wounde, anoynte þe membre 
þat is brosid, which bigynneþ to haue an enpostym, with hoot oile 
of rosis, & caste aboue a poudre maad of þe seed of mirtilles, & 
bynde it softly; [\f. 26v\] for ofte tymes it nediþ noon oþer eir For þis 
medicyn fastneþ þe place, & defendiþ him fro putrefaccioun. & 
þou3 þat þis medicyn mowe not letten al þe mater from rotynge, 
neþeles it defendiþ myche of þe same mater fro rotynge & if al þe 
mater mai not be defendid from putrifaccioun, but sum partie þerof 
putrifieþ, opene þe place & exclude þe quytture, & clense al þe place. 
& his cure schal be seid in þe chapitle of apostymes & of exitours 
But if þat a brusour were wiþ a wounde, anoynte aboute þe 
wounde or eills þe place þat is brusid wiþ þe forseid oile of rosis, & 
caste aboue þe forseid poudre of mirtilles, for it fastneþ þe place, 
ne it lettiþ nou3t þe corrucioun to spreden eiþer to be drawen 
abrood; & it castiþ to þe wounde þe corrupt mater þat is in þe 
|P_53 
place þat is brusid Wiþinne þe wounde leie þe 3elke of an ey, wiþ 
oile of rosis, with stupis, or ellis wiþ lint. Leid aboue þe 
wounde a potage maad of .iiij parties of watir & oon partie of 
oile de olyue, & flour of wheete þat sufficiþ to þe medicyn, & leie 
þis medicyn to þe wounde, til þat þe akþe be aswagid, & til þat þe 
quytture be engendrid; aftirward clense [\f. 27r\] þe wounde, aftir þe 
clensynge regenerer, & at þe laste cicatrice. & þou schalt haue a 
ful techinge in þe antidotarie of mundificatiuis & cicatri3atiuis 
But if þe membre þat was brusid be ful of senewis, as þe hand 
ouþer þe foot, þou schalt not chaunge þi cure if þer be no 
wounde; but þou3 þer be a brusour in senewy membre I-woundid, 
leie not þere þe potage tofore seid, but oonly hoot oile of rosis, & 
aboue þe oile poudre of mirtillis, & aboue þe wounde leie terebentine 
I-waischen & drawen abrood bitwene two lynnen clooþis. & make 
a plastre of pich & hony & bene flour, & leie aboute þe lyme þat 
is ful of senewis, as þe hand, þe foot, & speciali whanne þe flux of 
humouris ceessen not & þou3 þat þi cure be drawe along, ne go 
not awei from þis cure whanne þat al þe akþe is ceessid and þe 
swellynge is aswagid, for to clense þe wounde, vse þe medicyn of 
mel roset colath with barly mele, seid in þe wounde of senewis 
|P_54 
þis cure is apreued bi galion, & I haue preued þis medicyn ofte 
tymes 
 
[}Þe sixte chapitle of þe þridde techinge is of woundis 
þat han enpostymes, & be dystempered.}] 
[}Off woundes Impostemede.}] 
[\f. 27v\] A Wounde þat haþ enpostym or an yuel discrasiam - þat is to 
seie, out of kynde distemperid, eiþer to cold eiþer to hoot - 
he mai not be heelid, ne he schal not ben heelid, but first he be 
aswagid in þe yuel discurciour be amendid. & as I haue seid, in 
anoþer place, it is profitable to þe sijk man, & worschipe to þe leche, 
if þat he mowe defende þe lymes þat ben woundid from enpostyme, 
& from an yuel discrasie. For þanne a leche schal kepe þe canoun 
o galion, þat is oon of þe .iiij. canouns; oon is to kepe lymes in 
her owne kendely complexcioun. For woundis moun not ellis be 
heelid, but if þey be brou3t first into her owne kynde & a wounde 
mai be kept from apostyme & an yuel discrasie, if þat þe leche be 
kunnynge & do his deuer, & þe sike man be obedient to þe leche 
Þe leche muste loke if þat þer go blood y-now3 out at þe wounde; 
& if þat þe wounde haue not bled blood y-now3, þe pacient muste 
|P_55 
be lete blood or ellis ventusid, takynge reward to alle particuler 
þingis tofore seid & ordeyne him a couenable dietynge, as schal be 
told in þe chapitle of dietynge; & leie a defensif aboute þe wounde, 
+o j. of bole armoniak distemperid wiþ oile of [\f. 28r\] rosis, & a litil vinegre: 
as þicke as hony tempere it & if þat þe tyme of þe 3eer were 
hoot, putte to þis medicyn þe ius of sum cold erbe: as morel, 
penywort; virge pastoris. Late not þe lyme hange; but if it be 
the arm, hange it aboute þe necke & if it be þe foot eiþer þe 
schene, lete him ligge & if þat þe lyme ake, aswage þe akþe wiþ 
an oynement of hoot oile of rosis For as Galion seiþ: þer is no 
þing more noious to a wounde þan is akþe & declinacioun of a 
lyme, for þese .ij. maken soone an hoot swellynge, þe which is to þe 
feuere as a welle, & to þe bodi as an ouene Þe woundid man 
muste absteyne him after þe chapitle of dietynge techiþ, & boþe þe 
sike man & þe leche, & alle þat ben aboute þe sike, moten absteyne 
hem fro fleischly knowynge of a womman, [{ne a womman{] in tyme 
of menstrue, ne loke not on þe sike man & oonys in þe dai þe sike 
man schal go to priuy; & if he mai not schite "oonys" kyndeli in 
|P_56 
þe day, afþer þe quantite of mete þat he takiþ, make him a clisterie 
ouþer a suppositorie oonys ech day & if þou my3t not wiþ alle 
þese þingis defende þe lyme from apostyme, it is an yuel signe, for 
þe lyme is [\f. 28v\] feble, & þe humouris arn wickide; þanne bigynnen to 
materen þe swellynge wiþ potage maad of flour, oile & watir, or 
ellis wiþ þis maturatif Take malowe leues & leues of violet, & þe 
rote of holihocke; seþe hem weel in water, & staumpe hem & take 
a pound of water þat þei ben soden ynne, & comoun oile; +Q .iij.; of 
wheete flour +Q .iij.; of flour of lynseed +Q j; of flour of fenegrek 
dj. +Q; of erbis I-staumpid half a pound & boile alle þese togidere 
in a panne ouer þe fier, & stire it weel wiþ a spature; & þis 
maturatif leie on a lynnen clooþ, & leie it on þe postyme til þat it 
be maturid & whanne þat þe postyme is maturid, make þe quytture, 
if þou maist be cast to þe wounde; & if it mai not be cast to þe 
wounde, opene þe place þat is moost lowist þere, as þe quytture mai 
best goon out; & þanne hele þe wounde, as I schal telle in þe 
þridde chapitle of apostymes Take hede alwey to þis techinge; 
& if þe postyme were for þe prickynge of a senewe, ne leie not 
þerto þis potage maturatijf, but wiþ þe oynement of oile of rosis. & 
of oþere þingis, as it is seid in þe woundis of senewis 
 
|P_57 
Þou schalt knowe þe yuel discrasie of a wounde, [\f. 29r\] if þat þou 
seest þe skyn þat is aboue þe wounde to reed & to hoot in felynge, 
þanne þe wounde is discrasie in hete; namely, if þat þer come out 
of þe wounde a sotil quytture reed; þilke discrasie þou schalt 
helpe wiþ coldynge þe lyme aboute þe wounde with oile of rosis & 
vnguentum album, Rasis of ceruse, which þou schalt fynde in þe 
antidotarie, & with þe ius of þe oþere eerbis colde. 
 
& Þou schalt knowe a cold dicrasie bi þe whi3tnes eiþer þe 
wannesse of þe place & whanne þe place is cold in towchinge, & 
whanne þat þe quytture is þicke; þe which discrasie þou schalt 
remeue bi þe enoynture of hote oiles, as oile of coste, oile of 
laurine, oile of enforbium, & so oþere hoote oilis 
 
A moist discracie þou schalt knowe bi þe neischenes of þe 
place, & bi aboundaunce of whi3t liquide rotenes, þe which þou 
schalt helpe wiþ desiccatiuis: as wiþ waischinge of wiyn & hony 
togidere, in þe whiche ben soden balaustie, gallis & þe ryndis of 
some garnadis, or alle or summe bi hem-silf 
 
Þe drie discrasie þou schalt knowe bi þe smalnes of þe lyme, & 
þe smalnes of þe lippis of þe wounde, & litil quytture, if þat þe 
guytture be þinne; þe which discrasie þou schalt [\f. 29v\] helpe: with 
|P_58 
castynge on of hoot water til þat þe lyme wexe reed, & wiþ an 
oynement þou muste grece, as hennes, goos, & dokis, þe marie boon 
of a calf, & wiþ plenteuousnes of good mete þat norischiþ: as þe 
broþis of fleisch & temperate wiyn, & rere eyren, & smale fischis, 
& wiþ reste, & softnes of al þe bodi, & of þe lyme þat is hirt; & 
alwey to þis techinge take hede þat as soone as a membre is brou3t 
to his kyndeli disposicioun anoon a3enstondiþ wiþ contrarious 
medicyns, & turne a3en to þe principal cure of þe wounde. But 
þenke nou3t to heele þe wounde as longe as it is enpostemed, or 
ellis haue an yuel discrasie; but first remeue þilke discrasie, or þat 
þou heele þe wounde For whanne two þingis þat schulden ben 
heelid ben togidere, & þe oon of hem mowe not be helid wiþoute 
helynge of þat oþere, first we schulen heelen him, þat mai nou3t 
be heelid wiþoute þat oþer helyng, as þe apostyme eiþer þe discrasie 
Þus Auicenne techiÞ in þe laste chapitle of þe firste book. 
Neuer-þe-lattere for3ete nou3t þe principal cure, þat whanne þe 
accidentis ben asesid turne a3en to þe pricipal cure 
 

