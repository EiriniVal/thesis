[^PHLEBOTOMY^] 
 
|P_37 
[\p. 1\] [{T{]he purpos forsoth of þis present besynes yt ys forto tret 
shortly in which maner sekenes flebotomie ys competent and of which 
veynis. Þerfor it is to wyt that some minision is made or done by 
metacentesyn, i.e., evyn drawyng, some by antepasyn. [{By metacentesyn 
it{] ys sayd to be done when þe blode ys drawyn on the same partie in 
which ys the sekenes, Verbi gratia, if pleuresis be in the left 
syde, be the minicion made in the left arme. Methasentesen sowneþ 
as mech as lenial detraccion, drawyng be lyne. It ys made by 
antepasyn when minucion is made, and anthepasyn ys sayd as wer contrare 
pascions. It ys to wyt forsoþ yf the body be plectoryk or replete, 
minucion owth to be done by antepasyn, elles forsoþe by methasentasyn. 
Also yf the sekenes be inveterat, i.e., old, be metasentesyn. If [{it{] is 
to be resent or newe, by anthepasyn. But here resith a dut, if þe 
body be plectoric and the passion old, minucion owth to be by the 
fyrst comandment done by antepasyn, by the last comandment by 
methasentesyn. To þis we say þat plectoric preiudi3þ, i.e., demyþ 
afore, wheþir forsoth the passion be newe or old, whilis forsoth the 
body plectoric be minysched be antepasyn. To þe forseyd consederacioun 
ys addyd to that yf the mater furios, i.e., wode, as in antrace, 
þofe þe bodi be plectoric, it owþ to be done by methisentesyn þat 
the furri [\...\] mater be not drawyn to nobylle membris. Also yf any 
man be prickyd of venemus best as of serpent or of scorpion, 
[\p. 2\] be hit done by methasentisyn yf hym nedys fleobotomie. 
 
Also hit ys to wyt that minucion ys done sumtyme by apofresim, 
i.e., wiþdrawyng ovþir for multitude of humors or for debylete 
of the pacient. Where forsoþ of autorus þat in sinocha inflative 
& in asmite of sanguyne minucion owth to be done unto sincope, 
i.e., swonyng, defaylyng of hert. Which forsoþ exschuyng the 
oppenion of þe comun peple doþ þat ys equifolent, or euyn þerto, 
in minushynge by apoferesim as mech as owth to be withdrawn after 
þe consederacion of hem. Ouer þat, yf þe pacient be feble, be 
|P_39 
þer made minucion by apoferesi in mech quanlite & atwix þe 
withdr[{a{]wyng be he refreshyd. Yt is to wyt as seyþ Galien in 
Metategni þat if it owth to be done by apoferisim, be þe flebotom 
dippyd in oyle þat the wond of þe flebotomie be leng holdyn oppyn. 
Also sum men of custum when þey are flebotomyd swoneþ; sech, as 
seþ Constantyne, be þey refreshyd with ellectuary comfortatyve 
er þey fleobotomie. If þis ys hit that old men owth to be 
fleobotomyd after mete when they have aboue slepp, yong men 
forsoþ affore mete, for old men are more feble, yong men more 
strong. Also þer is anothyre resone: for yong men sith þey 
abovnd with hote humoris owth to be flubotomid in þe ouyr of 
hote homors - if blode abovnd, afore terce, if colere, atwix terce 
and none. Old men forsoþ sith they abovnd with cold humors and 
melancolie owth to be flubotomid in the ouyr of malencolie, that 
ys after none. Also sum have so thyk blode that the veyne yponyd 
ys vneth yput owte; sech afore fleubotomie are to be bathyd 
[\p. 3\] [{and{] exercisid. Ouer þat, as it is had in Megategni, if any man 
have a stomac defective & owiþ & febele, he owt to eschewe flebotomie, 
& moste (þo) þat are made of veynes þat are in þe plicature or bowynge 
of þe arme wheche are .v. veynes: Fyrst is cephalica, i.e., 
capitalis or hedd veyne; 2, mediana or cardiaca, i.e., veyne of þe 
herte; 3, epatica or bacilica, lyuer veyne; 4 is vena purpurea, 
purpur veyne or corde of þe arme; 5, titilica or titillaris, þer 
is a veyne aboue þe cubite or elbow whech is seid vena pulmonia, 
i.e., veyne of þe lunges. Flebotomie made of þis helpiþ moche in 
cardiaca & asmate, but þis veyne when it is kitte is wont to be 
inflat or bolned. 
 
It is to wete þat in flebotomie 4 þyngis are principalli 
attendid: sc., custome, tyme, age, & vertue. In moste hoote tyme 
forsoþ it owiþ not to be donne ne ful cold tyme ne in recent or newe 
mone. þe reson or skelis is redi spede: in somere & moste aboute 
þe caniculere dayes mannys bodi ouer mersure is disoluyd; by 
dissoluyng it is moche inaynyte or anentisiþ. Þerfor if by 
flebotomie it be more inanyssched it is to eschewe or bewaer þat 
|P_41 
þe pacient falle not into sum sekenesse of inanicioun. Anoþer 
reson þer is for in so hoot tyme þer is more trubblynge of humorys 
& by flebotomie it scholde be made more, þat perauenture þer 
schold folowe som oþer noynge. In ful colde tyme [{not{] to be donne, 
for þe humours are compatte & vnable to be brou3te ou3te, & þanne 
good are raþer brow3te þanne euel. Also in newe mone it owyþ not to 
be don, for þann bodiis [{are{] inanisched or voide of humours & be 
flebotomie þer schold be more inanisched. Also coustome is to be 
attendid. If an holde man forsoþe þat is not wont to be flebotomied, 
[\p. 4\] fale or renne in ony sekenesse askynge flebotomie whe drede for 
to flebotomie hym for vncustome & debilite or febilnesse. Also age 
is to be atendid, for wiþinne þe 12 3ere owiþ non to be flebotomyed, 
ne holde men sett in holde age, for þanne þei abunde wiþ colde humours. 
Nerþeles þis is not generale. þere are forsoþe sum olde men þat 
hare carnose & of sanguyne complexioun, haboundynge wiþ hoote humurus 
& are moche vigrose or strong, & siche are flebotomyed. Vertu is 
moste to be attendid; strong men forsoþe owt to be minuschid, not 
feble forsoþe. Wite þu þat vertu & age are more to be attendid in 
flebotomie þanne tyme & custome boþe. 
 
Tho seie in wiche sekenesse flebotomie helpid; begynne at 
febres & first at efimera. Laborande in a febre efimera, sc., of 
hotnesse, if vertu and age suffre, mynusche he of cephalica of 
þe ri3t arme in somere, in wynter of þe lifte. After þe mynuschyng 
take he zuccar ros. wiþ water colde, or wiþ water of ros. if he be 
ricche, & he shal be þe bettere. Laboryng wiþ effimera of etynge 
of hoot þynge þe stomac inanissched, minusche he hym of cephalica 
of þe ry3t arme in somer, of þe lift in wyntir. Aftir take electuary 
frigidam & confortatyue of þe lyuere as zuccar ros., triasandalis, 
diarodoun abbatis sine musco. Laborynge wiþ efimera of fastynge 
or excerie or of coldenes of þe aire, eschewyng or war hym of 
mynuschynge. Laborynge of efimera weche we sei synocham inflativam, 
mynusche hem of mediana of þe ry3te arm in somer, in wyntir of þe 
lifte; & þat be apoforesyn. Olde men minusched þe pacient be 
sinocham (vnto) sincope, for double cause: for þe multidude of 
matere or þerfore þat in syncope is defaute; of mowyng of þe hert 
or defaylyng scuwiþ in frigidacat or coldyng of al þe bodi. 
|P_43 
Þerfor, for in sinocha was moste distemperanse of heete, it owiþ 
to be [\p. 5\] minisched to sincop, þat be þe coldenesse ybred 
in of þe sincop so mych feruour brennyng or heete go away or at 
þe laste be mynusched or lesned. We forsoþe dredynge þe 
opynyoun of þe leude comoun peple, wiþdrawiþ as myche tymes as 
þei dide at ones, and of þe veyne mediana, for þis skel: it 
draweþ or avoydeþ (as wel) as doþ þe lauere parties as þe 
hupermore parties - it is made forsoþe of þe branche of basilica 
& of þe branche of sephalica. Laboryng of efimera folwynde 
apostum of þe brayne, as frenesi, if vertu & age sufre, mynusche 
of cephalice on þe ri3t arme in somer, on þe lefte in wynter 
& þat to þe 4 day. But it is to wete þat somme laboryng of acut, 
i.e., agew, þe frensi comyþ aboue aftir þe 4 day. Neþereles we 
mynusche not þise of ony of þe arme veynes; neþerles we do þat is 
equifolent or euen to. We opene þe hededes of þe veynes beynge 
in þe nostrillis wiþ bristlis of a sweyn or wiþ a stikke, þat þe 
blod renne out a gret quantite. Laboryng wiþ sinocha or efimera 
folwyng apostum of þe heed, ater þe mynuschynge, take he electuary 
frigidaurum & confortative as zuccar ros. wiþ siripum ros. or of 
violette. Laborynge wit efimera folwynge litargie, if vertu & age 
sufre, mynusche hym of þe veyne beynge atuix þe þombe & þe schewyng 
of þe lifte arme; aftir take þe zuccar ros. Laboryng efimera 
folwyng apostum of þe splen, if vertu & age sufre, mynusche of þe 
veyne salvatilla weche is atwene þe leche fyngre & þe litil fyngre 
of þe lifte hande & take electuary. Laborynge efimera folwyng 
squinancie, mynusche of cephalica of boþe armes; aftir take diamoron, 
which if it be not hadde, gargarise he mel ros. wiþ (decoccioun) 
stiptik þynge, as beþ ros., balistic, & c. Laboryng of efimera 
folwynge apostum of þe liuere, mynusche he hym of basilica of þe ri3te 
arme; aftir he take electuary frigidum & confortative as triasandle wiþ 
som siryp of ros. or of violet. [\p. 6\] Labrynge of efimera folwynge of 
aposteme of þe stomac, mynusche hym of þe veyne comynge to þe litil 
fyngere on þe ri3t hannd; aftir, take electuary confortative of þe 
stomac as succar ros. or sirypus ros. or violet. Laboryng of efimera 
|P_45 
folowyng aposteme of þe bleddre or of þe reynes, mynusche he hym of 
sophena, weche strechid to þe ancle of þe foot or ellis þat þat 
strecchiþ to þe þomble too of þe fotte: after do he as we seide. 
Laborynge of efimera folowyng of sidis of þe ribbis, mynusche hym 
of cardiaca, i.e., mediana of þe ri3te arme. Forsoþe þat is 
funden in Viatico, þat þe labryng of pluresis owe to be don of 
basilica; þis is þe skal & reson: þe autur considerid þe spiritual 
to be febled in þe pluresis; & if þer schold be don mynyscoun of 
þe cardiaca, þere scholde be mad mor febelynge. Laborynge of 
efimera folwyng peripulmonie, mynusche he hym of þe veyne beyinge 
aboute þe cubit in þe neþirmore partie. Laborynge of pluresie or of 
peripulmonie, take after mynusch electuary frigidum & moistynge of 
þe wombe as diadragagantun, svme wiþ deccocioun of þe colde 
sedis & citrulle, melonis, cucurbites, & cucumeres wiþ sum anulo 
lenetive or softyng as dragagant. 
 
It is left behynde to sei of febris putrid, and fyrste of 
interpolates. Þerfore it is to wete þat it semyþ ageynyst resoun 
to be flebothomyed in interpolates; flebotomye forsoþe al only 
bryngiþ out humeros wiþin þe vestelis; febris forsoþe interpolates 
al only ben made of humerous putrefacte wiþoute forþe, to brynge 
out of wech flebotomye semyþ not compotent or acordynge. To weche 
we sei it is compotent for 2 causes: for or humours contenyd in þe 
vessel, i.e., veynes & brou3t out be flebotomye is not mynystrid 
materie to þe place putride, or for þat be flebotomye þe veynes ar voide 
[{and{] by cause of voidenesse ar drawe humourus wiþ outforþ contened. 
And so oft tymes [\p.7\] ceceþ þe febire interpolates or þe fervour 
or brynnynge hete is lessid, as is sene of þe 3=ne=, wiche ofte tymes 
is curid be flebotomye. Also it is to wete þat in þe day of accesse 
& in þe houre of þe acsesse ouwiþ mynuscioun to be don if þe pacient 
be stronge þat þe materie of þe sekenesse ymoved be more li3tli 
brou3t out, þof al þat olde men seme to wille or wesche. þay 
commande forsoþe in þat day of accesse, i.e., interpolacoun, 
to be mynuschid, & also a medicyne laxatif to be 3effen þan. 
|P_47 
Consederyng þe pacyent to be myche febled in þe day of accesse & 
for to be ouertrobleid be þe disese or hevynesse of þe febre, and 
if he ware þane flebomyed or acatarthies, i.e., laxatif ygefen, 
he scholde be more feblid & more perturbacoun or troblyng schulde 
be made in hym; and moste for þe bodiis beynge in more hoot regiouns 
was more feble þan bodies being in colde regions. Whe forsoþe 
cosederynge þe body stronge, we fleubotomye hym þe accesse 
bygynynge & we gif medicyne. 
 
Laboryng of codidian interpolate of flewme naturale, if þe 
bodi be plectorik, mynusche he of mediana of þe ri3the arme or of 
þe lifte after þe forseid consederacoun. Labrynge of a cotidiane 
of dulce flewme or salse fleume, munusch of mediana or basilica of 
þe ri3th arme or þe lefte; after mynuschynge take electuary frigidum 
& confortativum. Forsoþe it befalliþ þe labrande of salse fleume 
for to have icchynge in þe neþer partie; to wech be more 
scarifyinge in þe legge a palme, sc., bout þe hele. Laborynge 
of a cotidian of fleume acetose if þe bodi be plectoric, mynusche hym 
of salvatilla of þe lifte hande weche atuxe þe litil fyngir & þe 
leche; after be don as we seide. Laborynge of a cotidiane of 
fleume vitre no manere mynusche, but if þe bodi be ri3t moch 
plectorice. Laborynge of a tercyane of colera naturale, mynusche 
hym of basilica of þe ri3t or lift arme after þe consederacoun 
yseide; take he electuary frigidum & humiditative of þe breste, 
for a tercianare is wont to have þe spirituales idryed. Laborynge 
of a terciane [\p. 8\] of colere citrine or vitelline if he have putride 
humerous in þe veynes, do he as in terciana vera. It is to wete 
þat of collere prassine & eruginose is not wont febre to be 
brou3t inne; þay dwelle litil forsoþe in þe bodi, for þe nature 
puttynge hem oute to þe outwarde parties for hastynes of is 
meuyngis. Neþeles if þei habunde in þe stomac, mynusch he as is seid 
in 3ana vera; take electuary frigidum & confortative of þe stomac, as 
succar ros. & triasandalis. Laborynge of a quartayne of melancolie 
naturale, after þe 7th accese mynusche he hym of salvatilla of þe 
lift hand, weche propirli draweþ out or avoideþ melancolious humourus. 
|P_49 
Laboryng of a quarteyne of melancoliie not naturale, mynusche hym 
of basilica of þe ri3t or of þe left arme as in þe terciane. 
Laborynge of a double terciane or quartayne, mynusche him as is 
seide in þe symple tercyane or quartane. 
 
It is to sei of acutes, i.e., agues. Laboryng of watsomeuer 
day acute, mynusche hym to þe 4th day, not ouer þat, for þanne is 
wonte to be mad agment; in augment forsoþe or in þe state ouwiþ not 
to be mynusched. Neþeles it is to wete þat in febris peracutes, 
i.e., stronge brenyng agues, þe begynnyge last not sumtyme ouer a 
day & þanne in þe firste day owiþ mynuschynge to be don, & not 
aftirwarde wes, for seyþ y ypocras: in ri3t moche peracute if it 
spede do it þe same day; for to deferre forþsoþ or delay in siche 
it is euel. Labarynge of cotidiane contynuel or a tercian 
contynuel or of synocha or of causon, if vertu & age suffre, mynusch 
of basilica or of cephalica þe lift or þe ri3t arme aftir þe 
consideracoun yseide; aftir take electuary frigidum & confortative, 
as succar ros. & triasandalis wiþ sirupe of ros. or of violett. 
It is to weten þat auturs tretyn of causon commaundeþ not [\p.9\] 
mynuschynge to be don, as it schewiþ in Viatica & in Liber febris 
Constantyny, & þat be suche reson. In causon is moste heete is in 
drynesse ioned þerto weche is weston & file: þanne if þer were 
made mynuschyng þe heet scholde be more sch[{a{]rped for þe habundance 
of blod ymynusched, weche haþ to represse þe efecte of drynes & 
to scharpe het is þat þat is moste dred in causon. Men forsoþe 
þat beþ now beddiþ to be mynusched in causon in a litil quantite, 
þat þere be made a ventosynge alone & infrigidacoun, i.e., 
coldnes; after take electuary frigidum as succar ros. or violeut 
or gommes of sourre bredd þres iwasche in g. colde watir. 
Laborynge of þe etic, if vertu & (age) asuffre, mynusche he 
hym of mediana or basilica of þe ry3t or left arme, aftir þe 
consideracoun yseide, & þat in litil quantite. Laborynge in þe 
febre ethic & also in euery longe sekenesse is wont litil to be 
corupt, wherefore it ouwiþ to be wiþ drawen þat be is conrupcoun 
|P_51 
he hourte not rahþer þanne helpe; aftir take he electuary frigitatum 
& restauratif of humidite, as diadragagantum frigidum or sed or 
infusum or som electuary to restore humydite or moystenes. 
 
Laborynge of whatsoeuere spise of þe dropesi, if vertu & age 
suffre, mynusch of basilica of þe ry3t arme, moste in tympanite and 
ashite. Alexandire forsoþe commandiþ a pacient leucoflamcie to be 
fleubotomyed; eu[{e{]l humourus forsoþe if þey be in veynes ar 
competenly brou3t out be flebotomye. Aftir, electuary frigidum 
confortatiue of þe lyuere; þe lyuere forsoþe it is moche wonte to 
be febled. Laboryng of ictercian citrina, i.e., gelow iaundeyes, 
& also of agriacape gasiliontes, i.e., grene jawnes, mynusche of 
bacilica of þe ry3t arme. Laboryng of malanchiroun, blac jawnes, 
mynusch of salvatilla of þe lifte hand, weche draweþ melancoliuus 
humourus. Laboryng of manya, i.e., melancolia, mynusche of þe 
veyne beyng atuixe þe þombe & þe schewyng fyngre of þe lifte 
hand, weche after sume men is seide matrix, after oþer men forsoþe 
vena mediana is seid matrix. [\p. 10\] Aftir þis, if it be ned, mynusche 
he of þe veyne þat is in þe mydis of front, weche veyne is reseptacle 
or resceyvynge of melancolie, & be þat veyne moste kutt if þe 
sekenesse be in þe hyndere selle, i.e., partie of þe hedd; wherfor 
seiþ ipocras: þe hyndere partie of þe heed akynge, þe ry3t strey3te 
veyne þat is in þe myddis of þe fronte ikutt, helpeþ. Laboryng of 
epymate or emoytoysi, if vertu & age sufre, mynusch he of þe veyne 
beyng aboute þe cubite, whech specialy we kytte agayne þe vice or 
trespace of þe lounges. Laboryng of chafyng of þe lyuere, mynusche 
of basilica of þe ry3t arme. Laborynge of þe vice of þe splen, 
mynusche of salvatilla of þe lifte arme. Laborynge of vice of þe 
stomac, mynusche of salvatilla of ry3t arme, & most if colre be in 
þe cause. Laborynge of vise of þe reynes, of þe vesice, or of 
þe matrix, of colico, or yliaco, or of apostem, & it be sene þat 
flebotomye helpe, mynusche of sophena wiþin forþe. Þat not ifonde, 
be þat kutt þat is dressid to þe þombe too of þe foot. Laborynge 
of mormale beyng in þe louere partie, mynusch he firste of basilica 
of þe lifte or ry3t arme. Aftir if it be ned, of sophena; & at þe 
|P_53 
laste he be scarefied in þe leggis. Laborynge of þe potagre, 
mynusch firste of basilica, after of sophena. Laboryng of sciati[{c{]a 
& moost of hoot cause, mynusche hym of sophena wiþout forþ - weche 
of constantyn is seide sciatica - for it avayleþ agayne sciatice 
pascoun. It is to wete 
aftir some men þat it is not to mynusch in tercianes interpolat but 
after þe 4th or 5th accesse, & on þe same wise in oþer febris 
interpolat. Also wete þat is warli to be don in mynuschyng for þer 
comyþ oft tymes moche pereiles: for som tyme men felyn prickynge of 
som euel materie aboute þe skyn & þe spondiles & gret gernouses, 
& of þis þus it is perceyued þat þe materies wiþoute þe veynes be, 
but þat materie þat is wiþout veynes as oftetymes is venymouse as 
it schewit in carbounkelis & carancres & antrax is sike like, weche 
ileide to wiþinne veynes, it sleþe. [\p. 11\] Wherefor som vnwise men 
after þe consayle of oþer onwise men will þann mynusche hem, & of 
þat folwiþ a werse errore þann þe firste. For þe materie þat was 
w[{i{]toute þe weynes be flebotomye is drawen to wiþinne þe veynes; 
þann falliþ & continewe febre & so oftyn time deþ. Also som men 
when þei have a febre interpolat where þe materie is wiþout þe 
veynes, makiþ hem to be mynusch & falliþ into continell febre; 
for whi: as afore, þe materie þat was firste wiþouten vestellis 
is brou3t be fleubotomye to wiþinne þe verccelis & so deþ. 
 
Also it is to wete þat unwarf man or onavisid mynuscheris or 
blodlateris oftymes erryn in flebotomynge. For after þat Avicenna, 
Walter, & Galien, & oþer auturis also will þat as ofte tymes or as 
euer undir every veyne of þe bodi whech is to be mynusched is an 
arterie undir. Wherefor somtyme it befaliþ þat þe unware mynuschere 
fro þe veyne smytiþ þe arterie & al þe arme is bolnyd. Also som tyme 
þey ar so royde or boystus þat in smytynge wiþ þe fyngere or sum 
like þynge, þe perce þe veyne vnto þe arterie be þe mydde; & þan 
sometyme rennyþ þe blod inwarde as outward & it standiþ þere, is 
putrified & is made as ware, made venym; & þann also þe arme bolnyþ & 
more now for 2 causes: on, for þe blod rennyþ inwade; anoþer for þe 
arterrie is kut be þe mydde of þe veyne & so falliþ moste pereile, 
for as ofte tyme deþ. Wherefore sekirnesse is more for to slit þe 
veynes aftir lengþe wiþ an instrument as warkyfe as haþ French men & 
oþire also, & namely þo þat han streyte veynes. And of fleubotomye 
þese þynge[{s{] sufisyn; after Maister Henricus Wyntonyensis. Amen. 
 
