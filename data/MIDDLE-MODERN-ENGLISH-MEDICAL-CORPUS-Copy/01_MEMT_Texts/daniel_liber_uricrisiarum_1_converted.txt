[^DANIEL, LIBER URICRISIARUM 1^] 
 
|P_119 
[\f. 24r\] Incipit secundus liber uricrisiarum, primum 
c[{apitulum{]: of colours in generall & of nowmbre of þam. 
Capitulum primum / [{A{]ftir þise thyngys þat are said in þe fyrst 
buk, for to nevyn to þare purpos yu most als undyrstand þat 
þare is 20 colours of uryn. And yef it sa be þat sum men sais 
40, sum 48, & sum 50, not forþan þe mare party of autors, 
& most expert & mast autentyk, & alsa all men in autoryte of 
oure dayes makys distinccion bod of 20 colours, & sais þat 
|P_120 
þis nowmbre suffyssh. For all colors of uryn are comprehendyd 
in þis 20, & yu sall fynd na colour in þat it nes lyk to sum 
of þise 20 & are all de ordore, as autors puttys. Þe fyrst 
is niger, 2) bla, 3) whyte, 4) lacteus, 5) glaucus, 
6) karopos, 7) pallidus, 8) subpallidus, 9) citrinus, 10) 
subcitrinus, 11) ruffus, 12) subruffus, 13) rubeus, 14) 
subrubeus, 15) rubicundus, 16) subrubicundus, 17) inopos, 
18) kyanos, 19) veridis, 20) niger. What all þis ben, & in 
Ynglyssh, & how þai suld be knowen, & what þai betakyn, see 
inward in þe capitles by & by. And have na wondyr þat I began 
at blak colour & end at blak colour, for all autors dos sa, 
& for þis skyll. Þare [{is{] a maner of blak colour in uryn 
þat is causyt of mortificacion, & þat is mast lyk a blak horn 
schynand, or lyk a man of Ethyop, or ellys lyk a raven's fethyr. 
And þare is anoþer maner of blak in uryn 
[\24v\] þat is causyd of adustyoun complet, of whylk maner of blakhed 
see in þe last capitle of þis buk / Undyrstand þat terme or 
þis word mortificacion, id est þus mykyll for to say generaly 
in þis faculte: wastynge, quynchynge, or fordoynge of kynd in 
þis body throgh exces of cald. For man sumtym takys sa mykyll 
cald þat þe spyritys of hys body are sa desolat, sa mykyll 
destitut & reft of þare kynd hete, þat þare is non kynd hete 
|P_121 
þat may wyrk ne rewle þe body. And þis is callyd mortificacion, 
id est sclaynge of kynd thrugh cald, & þan is þe uryn syk colour 
as I sayd rygh[{t now{]. And ryght as þis terme mortificacion 
is evermare for to be takyn & undyrstand in regard of cald, 
right sa eiusmodi. Þis terme adustyon complet is evyrmare 
for to be takyn & undyrstand in regard of hete, & þan þe uryn 
apperys as yu sall have in hys propyr capitle, þe last 
c[{apitulum{] of þis buk. Schortly for to spek, mortificacion 
 is fordoynge, id est destruccion of kynd becaus of cald. 
And adustyoun complet / is fordoynge & destruccion of kynd 
becaus of hete. And sa autors makys process for þat colour 
þat signifyes dede causith of cald, to þat colour þat signifies 
dede caused of hete, passand be þe colors þat are men betwen 
bath & signifies menhede. And sa þai makys þare process as 
wha berynge a cercle, for a cercle is round & whare sa ever 
þe begynnynge is, þare is þe endynge. And sa ga þai be all þe 
colors of uryn, & þis is þe skyll why all þai begyn at blak 
& endys at blak. Bod tak hed þat þare is difference betwen 
þis 2 termes adustion & adustion complet (adustion, in 
Ynglyssh: brynnynge), þat is when þe humors are traveld 
throgh excess & unkynd hete, & bod adustion complet, id 
est when excess of unkynd hete is sa mykyll þat þare is na 
help na hop of saf, or ellys unethys ony. And ryght of þe 
same wyse it may be said of mortificacion complet. Þan 
|P_122 
þis forsaid 20 colors, sum autors divisis þam opon þe 
disposicion of degestion; þus sum colors betakyns mortificacion 
of degestyon, & blak color, & bla. What is mortificacion, I 
said ryght now / Sum colors sais privacion, id est fornemynge 
of degestioun, as albus, & lacteus, glaucus, & karopos; & sum 
colors sais begynnynge of degestioun, as subpallidus & pallidus 
& sub[ci]trinus; & sum degestyon complet, as citrinus, rufus, 
& subrufus; sum exces of degestioun, as rubeus & subrubicundus 
& rubicundus; sum adustion of degestioun, as inopos & kyanos, 
& sais adustion complet; mortificacion, as gren color & blak 
color, whylk gren color is mast lyk þe lef of þe grene cool 
þat we call þe whyt wort, and blak color mast lyk þe lef of 
þe blak
[\f. 25r\] coole þat we call þe rede coole, & sa þare is 2 maner of 
blakhed in þe uryn. When is mortificacion & adustio and 
adustio complet, it is said. Alsa sumtym divysys þe 20 colors 
of uryn in comparacion of þe humors, for þe humors are materie 
& cause of þe colors in uryn, & þis is letyn, þe mare to move 
& þe mare verray divisioun. And þai sai þat all þe colors fra 
citryn not tald betakyns [þat] plente of malancoly, with lytyll 
fleume, regnys in þe body. Undyrstand þat þis term is takyn 
|P_123 
in spech in 3 wyse. Sumtym it is takyn in spech for an of 
þe 4 humors, of whylk it is said sufficiently in þe 1[{st{] buk, 
4[{th{] c[{apitulum{], 8[{th{] condicion, & o þis wyse it is takyn 
here. And sumtym it is takyn for excess of þe humors. And 
sumtym it is takyn for a passyoun in þe saule, id est ire or 
wreth, as men says he is a malancolyus man, he is full of 
malancoly & syk. Citryn color in uryn sais þat colre & fleume 
regnys in þe body, bod mare colre þan fleume. Rufus color 
with a mene body sum-dele mare thynne þan thyk sais þat þe 
arteriis & þe blud of þe arterii are gud & myghty & hale, & 
namely þat blud of þe arteriis are gud & hale & myghty, whylk 
blud of arterii is mater & caus of kynd hete of þe spiritis 
of lyf, whylk spiritvs of lyf are mater & caus of mevynge & 
sterynge & levynge of man. Arteriis, as sais Galien in hys 
Buk of Anothomiis, are certen veynes be þe whylk þe hert is 
tyed & knyt to þe longys & drawes to hyt eyre be þe pypys of 
þe longys. And generaly all þe vaynes, be whylk vaynes þe 
spirituall membris drawes to þam aere & þare spirites bath, 
be þe pypys of þe longes. Mony wenys þat þe arteriis are þe 
hert strynges & þe longe pypys. And þa arteriis passys furth 
to oþer partys of þe body þare þe powcys is, & þai are þe 
vaynys in þe wrestys & are callyd þe vayn powcys or þe pows 
vaynes. Of þe arteriis see mare in þe 3[{rd{] c[{apitulum{] of 
bla colour. Alsa rufus color in uryn with a body sumdele mare 
|P_124	 
thyk þan thyn, bod not mykyll thyk, sais þat sanguis epatis, 
þe blud of þe lyvere dominantour, id est regnis, & þe lyvere 
is hale & lykynge & gud temperure, & þat mater & caus & takyn 
of hele & nurysshynge of lyf. For in hele of blod standys hel 
of þe body pryncipaly. Rubeus or subrubeus color with a body 
clere & thyn sais þe same as rufus, bod sumdel wers, for rufus 
sais more evyn temperour þan rubeus or subrubeus. Alsa rubeus 
[\f. 25v\] or subrubeus with a body thyk & drubly says roringe & 
disturblynge of humours in þe body. Rubicundus & subrubicundus 
colour says þat colre regnis in þe body mare þan blod & 
inflawmys þe blode, & if þe colour be sa mykyll rubicund þat 
it be mykyll lyk purpur color, it sais þat þe blod is dry & 
[{þ{]at þe humidite is sekyt out & drawen away throgh distemperure 
of excess of hete. Inopos color [{says{] þat þe blod is thyk 
& clammyt & cloddyt & forbrent & mengyt with fleume corrupt. 
Kyanos color sais þe same save 3it wers þan inopos, for it sais 
corrupcion of divers humors bath of þe blod & of colre. 
Veridis color sais evyrmare þat malancolye dominantour in þe 
body & þat kynd humidite is wastyd & fordone & distroyd, & 
alsa þat blod has lost hys kynd color. Ky[{n{]d colour of blud 
suld be rudyhede & redhede, & þat is lost; & sa is it turnyd 
|P_125 
in one blud. Bla colour is mene colour betwen whyt & blak. 
& it says þat fleume & malancoly regnys in þe body. And all 
þis see by & by in þare probyr capitles. [}Capitulum Secundum / 
Of Blak Colour.}] Undyrstand þat yu sall knaw blak uryn evermare 
be a maner of swerthede, a dymhed in þe uryn mast lyk to a 
horn blakyssh & schynand & glyrand, or lyk to a face of a man 
of Ethyop, or lyk a raven's fedyr. And syk maner of blakhede 
in uryn as causys & gendyrs in þis wys whyll þe uryn is in þe 
body, calor (hete) wyrkys into moyst & sa causys a dymhed, 
a swarthede in þat moyst body, id est in þat uryn of hete 
wastys & lessys þat [{which{] is suptyle & eyryssh. And þan 
þat at is gros & terestre, id est thyk & eyryssh, blevys styll, 
& þan hete schaldys it & brynnys it & sa causys warkhed, 
dymhed, & blakhede in þe uryn, & of þis wys is blakhed in 
uryn. Sum says þat blakhede is caused in 6 wyse becaus of 
adustioun, as it is in folk of Ethiop þat are nere þe sone, 
& as we see in folk with sunbrynt face / becaus of mortificacion 
of kynd hete. For in mortificacion of hete, kynd het is not 
to color þe blude as he suld do, wharfore þe blud lessys & 
forgas hys awn color & turnys to blak. Alsa becaus of 
compleccion of þe blud, as when an takys cald be þe extremyteis 
of hys body, id est be þe handys & be þe fete, & syk oþer 
partys of þe body. And if gret excess of cald be takyn in 
þat wys, þe partys of þe body within are takyn & smyt þarewyth. 
And þan in sum compleccion, þe uryn wyll schew hyt blaa color 
lyk þe lyppys of sum folk þat takys cald in þare lyppys in 
|P_126 
wyntertym. Congelacio in Ynglyssh is when þe blud is congelyd, 
[\f. 26r\] id est is frorn, id est, when þe blud is sa cald, bytyn 
& takyn with cald, þat becaus þareof it losys hys kynd color 
& sa lacchys a dymhede & blahed & blachede; alsa becaus of 
chawfynge of humors in þe body, as it befallys oft-tyme þat 
when þe blud or ellys oþer humors turnys & changys into 
malancoly, whylk malancoly, sen it is blak of kynd, it behovys 
& it is resevabyl þat þe color in þe uryn þat is caused þareof 
& commys þareof, þat it be blak. Alsa becaus of hurtynge or 
of bresynge or of parbrakynge or blemyssynge of sum nobyll 
membre in þe body þat comis þareto, þe blod lacchys a blakhede, 
& sa þe uryn, in als mykyll as it comis þareof. Ysaac in þe 
4[{th{] Buk of Febres sais þe noble membris of þe body are called 
þe arteriis & þe vaynes of þe body, whylk becaus of þare 
noblete & þare worthyhed, kynd is wone oþer whyle to remof 
& flytt away fra hys materis of maladyes & seknes to oþer 
membris & placys of þe body; [{&{] alsa becaus of adustioun of 
sum blak humors or ellys of sum blak materis passand with uryn, 
as it fallys oft-tym when sanguis menstruus schewes & thryllys 
to þe reynes, & sa to þe vesy, & passys furth with uryn. 
 
Sanguis menstruus & menstruum are all ane, womannis seknes 
þat þay call þare flours; see in þe 3[{rd{] c[{apitulum{] of bla 
|P_127 
color. Sum sais þat blak color is caused bene of 3 thyngys / 
because of admixtyoun / becaus of mortificacion / or becaus 
of admixtyoun of blak humors. Blak humors & malancolye are 
bath an, for it is blak kyndly, for it has mast of þe eyre & 
mast is awnswerand to þat element, as yu has in þe fyrst buk, 
4[{th{] c[{apitulum{], 9[{th{] condicion. And tak gud hede þat 
blak uryn havys a thyk body, or ellys a party thyk, & for þise 
skyls. For a blakhede is þare swarthede & dymhede & drublyhede, 
whylk is causyd of disturblynge & rollynge, hurlynge & 
distemperure of þe humors, & sa it evermare in blak uryn. Alsa 
blak colour in þe uryn comis of grete cald quenchyd & sclaand 
þe kynd hete, or ellys of unkynd hete brynnand & sclaand þe 
unkynd hete, & bath to caus thykhede in uryn. Alsa blak uryn 
evermare or it says consumpcion of þe substaunciall of þe body 
incensior (brennynge & schaldrynge of þe blude) becaus of 
unkynd hete, or it sais mortificacion of kynd hete, or ellys 
it sais purgacion of humours of malancolye agayn warysshynge. 
And in all þis poyntys þe body of þe uryn is thyk or thykyssh, 
for incensior of blude, 
[\f. 26v\] id est adustioun of blud, causys a maner of thykhede in þe 
uryn becaus of bolyinge & rolyinge, hurlynge & walmynge of 
|P_128 
þe humors aboute in þe vaynes of þe body. Alsa in mortificacion 
þe uryn is thyk becaus þat frigidite clumpyrs it & crudys it 
togyddyr. Alsa in purgacion of humors malancolyk is þe uryn 
thyk be resoun þat þe terestrite of malancolye is myxt, id 
est mellyt with þe uryn & by all þise skylls blak colour is 
with a thyk or a thykkyssh. Not forþan per accidens, id est 
unpropirly & be oþer enchesoun þat sumtym byfallys mony blak 
colorys, & þat beffallys when materis narow in þe way partys 
þat are suptyle & small as powdyr or dust, whylk suptyle partys, 
in als mykyll as þai are blak kyndly, þai caus a blakhede in 
þe uryn. And als in als mykyll as þai are a party thyk, þai 
thykys þe uryn, bod not forþan less þan half thyk. Consumpcion 
of þe substaunciale humidite of þe body, incensioun of þe 
blud, & adustion of þe blud, all an to say. Mortificacion & 
adustion are said in þe 1[{st{] c[{apitulum{]; humors malancolyk 
& malancolye & blak humor, & colra adust (a brent colre), al ane. 
And alsa when ony membre of þe body, id est ony wessell of þe 
blud is mysrewld or hurt or stonyed, when blod commys þareto it 
becomis blak & sa causys blakhed in þe uryn. For blakhed 
evermare causys thynhede: ne clerhed, bod evermare eiusmodi. 
Þan undyrstand for a rewele þat blak uryn, mykyll in quantite & 
with a body inequale, says waryshynge of quarten, whylk fe[{ver{] 
quarten wos caused, id est come throgh admixtyoun of malancolye. 
|P_129 
For all þe humors in þe body are disturblyd, distemperyd, & 
overchargyd & ov[{e{]rgane with hevy & terestre humor malancolye, 
as it is in every fe[{ver{] quarteyne. þat þe uryn is mykyll in 
quantite of þe mater of þe malady, id est it takyns þat þe 
mater of þe seknes is able for to be ov[{e{]rlede, overmaysterd, 
& overcommyn of kynd, & þat þe kynd is myghty & schappyd hytself 
for to overmayster hyt. For becaus of purgacion of mater of 
þe melady, id est be resoun þat kynd increcys for to mak 
purgacion of þat wykkyd mater þat causys þe seknes & sa drawes 
toward warysshynge, þe uryn aw for to multiply, id est wax 
gud quantyte. Materia morbi, þe mater of þe melady, is 
evermare þat humor or þe humors þat causys þe melady, whatever 
seknes it be. Þat it is thyk & inequale, it sais evermare 
& in every maner of uryn hurlynge & disturblynge & distemperure 
of humors in þe body. And evermare in syk party of þe uryn, 
as yu sees, mast drublyhede & mast squalprynge in syk party 
of þe body is mast distemperure of þe humors; if over all 
þe uryn, & als over all þe body. Bod tak hed þat þe uryn may 
be spys, id est becaus thyk in 3 wyse. Sumtym it is spis 
[\f. 27r\] becaus of noble degestyoun, & þat is gud takyne, bod þan it is 
bod lytyll spis & with a clerhede & a bryghthed in colour & 
syk uryn, id est bod a lytyll spis & bryght of hew, syk myght 
|P_130 
of kynd & syk uryn aw not for to be lakkyd drubly uryn propirly, 
bod it suld be said uryn with a mene body. Alsa sumtym þe 
uryn is spis becaus of largehede of þe wayes of þe uryn, & 
is oþer whyle becaus of febylnes of kynd, & þat is perlyows. 
For it is takyn þat kynd is not of power of hytself to wythhald 
ne to kep þe humors of þe body. And sumtym is þe uryn spiss 
because of multitud, id est of plente of sum unkynd humour or 
unkynd humors. Bod in bath þis 2 lest poyntys is þe uryn mare 
thyk & mare dedyssh in colour; & þan when it is spiss becaus 
of gud degestioun, & þan opon þat it is equal or inequal, 
sa is þe distemperour & þe disposicion in þe body. Equal, 
id est overall alyk, as we see owerall alyk thyk or thyne; 
inequal, mare thyk in a place þan in anoþer, or thyne. 
Alsa uryn blak with a lytyll body, id est bod lytyll quantite, 
& thyk & inequale, is suspecte & perlyous, for it sais eiusmodi. 
Alsa uryn blak & dim & swart, mykyll betwen blak & bla, sais 
mortificacion. Bod tak hede; when blak uryn sais mortificacion 
it is mare blak þan when it sais warysshynge of þe quarteyn, 
& alsa þan went a bla uryn beforen; bod blak uryn þat is as 
mykyll as for to say þe uryn þat he mad next aforen þat hys 
uryn becam blak, wos blaa, have it bene never sa lange or never 
sa lytyll tym blak; & o þis wys undyrstand als of-tym as I 
say syk uryn or syk went aforen; sic uryn or syk mortificacion 
is expound in þe 1[{st{] c[{apitulum{]. Alsa uryn blak & 
glyrand lyk a blak horn schynand, or mykyll lyk a ravenis 
fedyr, or ellys lyk þe face of a man of Ethyop, or lyk a 
|P_131 
browne man sunbrynt sais adustyoun complet, & þan beforen þat 
yhed a grene uryn, undyrstand as I said ryght now in þe next 
rewle aforen. Adustion & adustion complet in þe 1[{st{] 
c[{apitulum{]. And uryn blak, thyne aboven & thyk donward 
& with a foule, swart residence in þe bothum lyk swart growt 
eftyr þat þe uryn has hys residence, id est eftyr þat it havys 
restyd in þe vessell, & it be a womannis uryn, it sais 
purgacion of hyre flours & sa warysshynge of þe melady, whylk 
maledy com of plente of fylth & corrupcion of humor melancolyk. 
Tak hede þat þis terme residence is takyn in twa wyse, 
as yu myght se in þis forsaid rewele; for restynge of þe uryn 
in þe vessell eftyr þat it is mad as it aw to be twa ours or 
1 at þe lest, as it says in þe 1[{st{] buk, 4[{th{] c[{apitulum{], 
5[{th{] condicion. And alsa it is takyn for thyk mater þat 
drawes & saggys downe in þe bothom of þe urinale, lyk drestes 
or grounde soppes or womannis flours. Se in þe 3[{rd{] 
c[{apitulum{] of bla color; þare yu 
[\f. 27v\] seis menstruum & matrix & sperma of malancolya in þe fyrst 
buk, [\...\] condicion; in þis buk, 1[{st{] c[{apitulum{], & in þe 
4[{th{] c[{apitulum{] of whyt colour. Þe same maner of uryn 
sumtym sais gret seknes in þe body, bod pryncypally about þe 
|P_132 
reynes or þe vesy, or ellys bath. Save þan is þe body of þe 
uryn mare whyttyssh, or ellys not fully sa swart blak as when 
it signifies of þe flours / Þan if an uryn appere sa it sais 
seknes & payn in þe lendys & þe reynes. And þan if þare cum 
an acue, id est a scharp fe[{ver{], yhyt is þat uryn suspect, for 
þe uryn may be syk becaus of þe fe[{ver{] or ellys becaus of þe 
passion of þe lendys, if it be of þe fe[{ver{]. Be it of man, 
be itt of woman, it sais dede bod he be þe 3onger & have þe 
bater kepynge. If it be of passioun of þe reynes, it is drede. 
Of þe reynes in þe 7[{th{] c[{apitulum{] of color karopos. 
 
Alsa uryn blak with a fathede abovyn lyk soppys of oyle & with 
an ill wayf at þe nos, & þe pacient have na deses on þe reynes 
ne on hys vesice, & in an acue, deth, & namely & if þe uryn 
be lytyll in quantite. Lytyll: undirstand oppon hys drynkynge. 
Þat þe uryn is blak, it betaknys evermare, as I sayde 
aforen; þat it is fat, it says meltynge & wastynge away 
& aventyshynge of kynd, & evermare deme þat of fathede in 
uryne. S[{t{]ench alsa evermare says rotynge & fordoynge 
of kynde. Of stench, fylth, & fathede in uryn, see in 3[{rd{] 
buk in þare propyr capitles. If it have na savour bod as 
uryn suld have, þare is hope / Gyf he have desese about þe 
reynes or about þe vesy or bath, hop þare is. And tak hed 
þat what uryn it be of man, if it have a fetour fra for [{afar{], 
id est or it be put to þe nose, it says deth; for it sais þat 
kynd is fordone [\...\] Capitulum Quatrum / [\...\] And uryn 
blak or blakkysh, mykyll in quantite & with a blak ypostasy 
|P_133 
(eneorym) hyngand in þe myddys of þe uryn, & with an acue; 
yef he be sa turmentyd þat he be reft fra sclep & of hys 
herynge, & all þise poyntys befallyn in die cretica (in 
þe day of creticacion), & þarewith yu see ony gud takyns, it 
sais þat he sall bled at þe nose & þarewith waryssh. And gyf 
oþer takyns be, þare is bod deth. And undyrstand be blak uryn 
here in þis rewle not anly þat uryn þat is overall blak or 
blakkyssh, bod alsa þat uryn þat has hyt, as it ware a blak 
sky or a swart clowd, a foull, swart demhede þat makys all 
þe uryn for to seme blakkyssh; & alsa for uryn rubicund et sic 
purpur. Inopos & kyanos þat is mykyll in quantite, it sais 
þat kynd is of myght & power for to fortyfy & help hytself, 
& for to purge & clench þe 
[\f. 28r\] mater of þe seknes, & for to overcome þe melady, & princypaly 
if þe uryn schew hyt sa in die cretica (in day of creticacion) 
/ What is materia morbi? Of þe seknes I said þat a blak eurorym, 
tat swa[{r{]t clowd, is hovand in þe myddys of þe uryn; it sais 
þat materia morbi is obedient to kynde, id est þat he is 
schaplyke & able & dysposyt for to be overcommyn & overmaisterid 
of kynd / What is eneoryma, see in þe 3[{rd{] buk, 19[{th{] 
c[{apitulum{] of ypostasy. What is an acue, in þe 12[{th{] 
c[{apitulum{] of rubicund color. Þare I spak of synochus 
|P_134 
& synocha, & causon & causonides, þat þe pacient may noght 
sclep, & þat he is as defe for payne, is because of fervour 
& of scharphede & wodhede of þe mater, whylk mater is resolvyde 
into a fume, id est to a smok, a smolery, a fleand, a walmand 
vapor, a fumosite styand up into þe hede & þare causand wakynge 
& unrest, & sa astonand þe synewes of þe herynge, & causand 
stoppynge of þe eyre in þe erys, & sa makys hyt of thyk eyre. 
And þan þat sam mater styes sa up to þe hevede becaus þat he 
is sa scharp, sa violent, & sa penytratyf, id est sa thrylland. 
And enterand he brystys a certan vayne þat is in a small, 
suptyll skyn in þe heved, & þan has he nan oþer ysshu bod 
brystys out be þe nosthyrllys. Dies creticus vel cretica 
(þe day of creticacion): creticus is said of þis word crisis, 
id est dom, & it is commonly takyn in physyk for scapynge 
& warysshynge of þe fe[{ver{]. As Ysodre sais, dies creticus 
þus is discryed of physiciens: dies creticus est dies evasicuis 
ab infirmitate fine ad vitam, fine ad mortem. Day of 
creticacion is þe day of skapynge fra þe melady, or to lyf or 
to dede. For to spek fully cretyk dayes, it nedys a buk be 
þe self. Bod for to have a common & a competent undyrstandynge, 
see þus Ysaak, þe noble Jew & phylysophyr & physicien in hys 
4[{th{] Buk of Fe[{vers{]. Þat þis are þe gud dayes of creticacion, 
id est of warysshynge of melady, þe 4[{th{], 5[{th{], 9[{th{], 11[{th{], 
14[{th{] day; þe 17[{th{], 19[{th{], þe 20[{th{] et sic 21[{st{]. And 
|P_135 
þis perlyous dayes of creticacion, þe 6[{th{], þe 8[{th{], 10[{th{], 
16[{th{], þe 18[{th{]. And for þis skyll þar are wykkyd, for gyf 
crysis, id est warysshynge come in ony of þa dayes, for it sais 
þat þare is strange feght & baytell & hard counter betwen kynd 
& þe melady, & þat þe melady has mare defence & myght & strenth 
þan has þe kynd. And sa it farys evermare in þame þat lyghtys 
agayn þe deth. Whare if þe takyns þat schewes in þis wykked 
dayes in þe pacient be wykked, it is takyne þat þe pacient 
levys not lange; bod if þe takyns be gude, þat þe seeknes wyll 
cum agayne & last lange tyme, & þat is perlyouse. 
[\f. 28v\] Gud takyns inward. Þe 13[{th{] day, þe 15[{th{] day are mene 
betwen gud & wykkede. Undirstand þat of þe forsayd gud dayes 
of creticacion sum are callede dies cretici & sum dies 
nunciativi; som dayes are dayes of warysshynge, & some are 
dayes nunciatyf, id est days of tythynge toward warysshynge 
//Þa þat are propirly dies cretici, þai are allway goode, 
bod mast certeyn of þa[m] are þise: þe 7[{th{] & þe 14[{th{]; 
after, þe 20[{th{] and 21[{st{]. þa þat are propirly & mast 
certeyn nunciatyf, þe 4[{th{] in regard of 7[{th{] & þe 11[{th{] 
in regard of 14[{th{]; after þa þe 5]th], þe 9[{th{], & þe 17[{th{]; 
efter þa þe 3[{rd{] & þe 19[{th{]. And sumtym it befallys þat 
annunciatyf in a cretyk & sumtym a cretyk commys in anunciatyf 
|P_136 
/ & þe caus is for þe mater of þe melady is gross & hevy & 
hard for to defy & wyll not be overcommyn. And whyll it is 
sa it most be þe langar or þe malady stande, id est or þe malady 
be at hys mast myght; & þarefore it passys þe cretyk / þe 
cretyk day. Gyf þe mater be suptyll & lyght & eth for to 
maister & overcome, þan stande þe malady in þat day þat is 
nunciatyf of þe cretyk. Verbi gratia: þe terme of a kynd 
fe[{ver{] tercian is þe 14[{th{] day. Bod if sa be þat þe mater 
of þe maledy be mare suptyll & mare lyght, as I said / þan is 
it sone ryp & redy, & þan is hys terme in þe 11[{th{] day / Gyf 
it be sa þat þe mater be mykyll mare suptyll & lyght & eth for 
to defy, þan þe maledy hastys hyt fast, & crysis befallys in 
þe 9[{th{] day or in þe 7[{th{] day. And bod if it be sa þat þe 
mater be myxt sumdell with mater of anoþer malady, þan hys 
determinacion abydys tyll þe 17[{th{] or þe 21[{st{] day, 3yf it 
be mixt with huge & grete mater & grevaunce of sum oþer, or 
oþer langer abydys hys terme. And undyrstand þat Ysaac usis 
hys termes all for an in þis purpos: standynge of þe malady, 
crisis & dies creticus, id est endynge & sesynge of þe 
malady. Alsa undyrstand þat of perylous cretyk days þe 
2[nd & ] 18[{th{] þe werst of all; aftyr þat þe 6[{th{], þan 8[{th{], 
þan 10[{th{]; eftyr [þat þe] 12[{th{], 15[{th{], 16[{th{], 18[{th{]. 
Þe skyll why 18[th & ] þe 2[{nd{] day wykkyd / 18[{th{] becaus þat 
|P_137 
þe materes of þe seknes is 3yt crud & indigest, & þat kynd 
is not of myght for to wyrk ne for to mak decoccion ne 
degestioun of þe mater; or þe 4[{th{], & sa of all þe toþer. 
And þarefore when signes & takyns of warysshynge comis in ony 
of þe forsaid wykkyd days, & warysshynge cum not þarewith, wyt 
well þat kynd is all fortraveld & stanyd & dismayde throgh 
myght, strenth, & violence of þe malady overladand & maistyrhand 
þe kynd. And þat is þe skyll why þat Ypocras 
[\f. 29r\] blamys bledynge at þe nesse in þe 2[{nd{] day in an acue. And 
þare þe ferrer þat þe perlyous day be fra þe 2[{nd{] day of 
creticacion, þe less drede. Þe 6[{th{] day betakyns myghthede of 
þe malady & febylness of þe kynde, & sa þe 4[{th{] day, & sa of 
all þe toþer. 3yf yu as[{k{] why ood days are mare convenabyll to 
creticacion þen evene days, þus awnswers & techys Ysaac. Ood 
days are mare convenable & mare certen to creticacion propirly 
& kyndly; bod not forþan evene days are mare convenable & mare 
certen per accidens, id est unpropirly, for it if sa be þat 
crysis begyn in þe 13[{th{] day, kynd fulfillys hys wyrkynge in 
þe 14[{th{], wharefore crysis is to be acountyd in þe 14[{th{] day 
For in þe 14[{th{] day kynd fulfillys hys wyrkynge. Alsa in þe 3[{rd{] 
day kynd begynnys for to wyrk, & in þe 4[{th{] day he fenysshys 
hys wyrkynge. And þarefore when wys men here before sais þat 
|P_138 
evene day wos not cretyk propirly, id est be wyrkynge of þe 
kynd, bod anely per accidens, id est be schewenge of þe wyrkynge 
of þe kynd / þai say & puttys & takys þat ood days are mare verray 
& mare sekyr for to deme of creticacion þan even days. And 
þarefore sais Ypocras in hys Empidiis: impares paribus 
sunt fortiores / þe ood days are mare sekyr for to deme 
warysshynge of / þan evene days. All þis poyntes says Ysaac 
word for word þat I sayde. And undyrstand þat is called dies 
creticus not only becaus þat commonly crysis befallys þarein, 
bod for as mykyll as commonly crysys comis þarein, & þat is 
gud takne / Alsa, þat ood days are better & mare sekyr for 
to wayt eftyr crysis, may be 2 skyls: or for as mykyll as þe 
mare dele of cretyk days are oode, or ellys for als mykyll 
as þe best of all cretyk days is oode, id est, 7[{th{]. Þan 
gyf yu wald knaw & wete what day or what nyght sall crysis 
be, þus techys Ysaac in þe forsaid onone eftyr. Fyrst yu most 
spere & wet þe begynnynge of þe malady, sa þat yu be certene 
bath of þe nunciatyf days & of þe cretyk days; & when yu art 
sykyr of þam, yu most wet alsa what taknes apperys in every 
nunciatyf day / For gud signes schew þam in þe nunciatyf day 
all gude or ellys 4[{th{], as 2 or ma, & þarewith yu se þat kynd 
wyrkys, 3ef it be full febyll. And it be as I say in þe 
nunciatyf day, crysis sall be in þe next cretyk day eftyr þat 
nunciatyfe, as in þe 7[{th{] day when þe 4[{th{] day gas before. 
|P_139 
And namely if þe malady be at þe standynge, id est at þe heast, 
crysis comes 
[\f. 29v\] þe same day, & namely if it come to gode. Wykkyd crysis oft-tym 
comes in þe same day, & sumtyme in anoþer day, & sumtyme in 
þe begynnynge of þe malady, & sumtym at þe standynge of þe 
malady / And þan is þe malady at hys standynge when it is mast 
myghty & mast in hys malice, wharefore tak hede þat þe fe[{ver{] 
has 4 tymys, id est initium, augmentum, status, & declinacionem: 
auctoritate begynnynge, encresynge or ellys þe waxynge, þe 
standynge, & þe vanysshynge or ellys þe swagynge / Þe 
begynnynge is when þe malady & þe taknes of þe malady are 
command lytyll & lytyll tyll þai appere all, or ellys þe mare 
party of þame / Þe encresynge is when þe verrai taknes all, 
or ellys þe mare dele, are comynge & begynnynge for to be wod 
& turmentande tyll þe kynd & þe malady begyn for to have þare 
feght togyddyr. And þan þe malady 3arnys & desyrys syk thyngys 
as whylome myghtys hytself & helpys agayn þe kynd, as wynd, 
þe son, þe fyre, & metys & drynkys, & syk oþer thyngys þat 
noyes & harmys kynd. And kynd agayne on hys syde, syk as wald 
help hyt agayn hys enmy, as cald water for to cole & refressh 
hyt, & syk oþer thyngys þat helplyssh to hyt & contrarious to 
þe mater or to þe materes of þe malady / And þarefore mykyll 
|P_140 
seknes, 3yf þai have þat þai desyre, þai waryssh þarewith, 
& ellys þai are þe wers, & sumtyme þarefore. Þe standynge of 
þe malady is when þe kynd & þe malady are at þare tyme & 
repugnes & feghtys togyddyr, as twa enmys or twa pelourys & a 
trew man tyll an of þam have þe victory. Declinacio morbi, 
þe descresynge or þe swagynge of þe malady, is fra þe fyrst 
begynnynge of warysshynge, id est fra þat tym þe gud taknes 
begynnys to pas, as þe fe[{ver{] to feynte & to thryst, to less, 
& to syk oþer poyntys tyll he is scapyde, id est tyll þe 
pacient is hale. And 3yf yu wyll wet in what oure of þe day 
or in what oure of þe nyght sall crisis befall / study & wet 
in what oure þe fyrst axes come, & in þe same oure sall crysis 
cum. Some sais in þe same oure or within þe oure byfore þat 
oure, or ellys within þe oure eftyr þat oure. Alsa for to 
wet wheþer crysis sall be gode or ellys wykkyd, id est to lyf 
or to dede, yu most knaw parfytle þe myghtys of þe pacient: 
yef hys payn be strange & huge, gyf hys myghtys be goode / 
3yf hys wynd be not overdone strayt / 3if he may smell, & 
namely stynkand thyngys, if hys powce be skylfull / 3yf ony 
takne of coccion appere in þe uryn / 3yf yu see þise segnys 
in hym, yef hys payne be never sa huge, tak sanele on hand 
& say hym certanly for to be warysshyd, & econverso 
|P_141 
[\f. 30r\] 3yf þe contrary. Þise are Ysaakys techynggys in þat same place 
þare I said before. Capitulum 6 [\...\] [{G{]ode taknes in sek 
folk are þise: myghthede in kynd, & þat is þe best takyn þat 
may be in þe seke, & mast helpand & mast sikyr takne of 
warysshynge / 3yf hys wynd be in mene, id est not over-strayt / 
3yf he may smell ony stynkynge thyngys / gyf hys powce be gode, 
id est if it be noght serren. Pulsus serrinus (pouce serrin) 
is when it smytys up negh under ony fynger & undyr þe toþer 
not, undyr þe 3[{rd{] fyngyr eftsones heye & undyr þe ferd not 
sa; bod it semys dentyd lyk a saw. And þat evyrmare betaknes 
deth, as says þe Buk of Powces, sumtym sone & sumtym sodandly. 
And 3yf hys pouce be not formicans / pulsus formicans is 
when yu felys hys pouce vaynes undyr þe brayn of þe fyngyrs 
stere lyk þe movynge & sterynge of an amptie, & whan it is 
sa þare is na help of lyf. And 3yf hys pouce be not 
vermiculosus (not wermyssh); pouce vermiculows is when yu felys 
undir þi fyngyrs stere lyk a wermys sterynge or crepynge. 
For in fe[{ver{] acut & in þe fe[{ver{] peracut, it says deth. 
In oþer fe[{vers{] sumtym it says þe coþe or þe swonynge & syk 
maner of seknes about þe hert, & not deth. Bod of all poucys, 
pouce formicawnt is mast for to drede. þus sais þe Buk of 
Poucys. For to spek of poucys it askys a buk, & all a-doynge 
be hytself, for an craft of lechys. Craft þare is be demynge 
|P_142 
of syght in mannis face. Anoþer doynge þare is be spatyll 
of mouth, anoþer be þe powces & þe ferd, be þe egestyon of man. 
And all I wald undoo in common spech, þat all men myght 
undyrstand & knaw, 3yf ony man wald fynd me my sustenaunce. 
For I said in fe[{ver{] acut et sic peracut, febyr acut is a 
scharp fe[{ver{] þat þai call an ague, bod it suld be sayd an 
acue. A fe[{ver{] peracut is a wele scharp fe[{ver{], id est a 
fe[{ver{] wondyr scharp & wode; alsa if hys mynd be sumwhat 
[{affected{], hys sclep sumwhat, appetyt to sum foode, ony 
lyghthed of body, þat he may turn hymself; good colour in face 
about þe eyne, in þe nase, in þe lyppys, & aboute þe thyn 
wongys; 3yf hys egestioun be opon þe quantite of hys mete, 
& not blak ne mykyll swart in color, bod citryne or toward 
citryn, & 3yf it stynk foule. Egestion is in schytynge, 
ingestyoun is etynge, & degestyon is defyynge, as says 
þe vers: qui bene degerit, ingerit, egerit, est homo sanus. 
3yf yu wyll ete, defy, & schyte, yu art hale whare yu gas 
or sittys. Sudor: 3yf swet over all þe body be hoot or cald, 
bod better is hat, 
[\f. 30v\] or ellys a hat swet in þe hede, al one is perlyous, as says 
Ysaak in hys 4[{th{] Buk of Fe[{vers{]. 3if he fele ony elygyaunce 
|P_143 
eftyr þe swet, or ellys þe fe[{ver{] abat hyt, owght þarewith 
gud takne & sykyr; alsa 3yf hym thynk þat hys egestyoun do 
hym; gode, noble takne: bledynge at nos in cretyk day; & 3if 
it be not in exces bod as kynd may gudly suffyr, & namely 3yf 
he leefe ony elegeaunce or ony lythsumhed þareeftyr. Þe best 
egestion þat is in sek or in hele is nessh & haldand togyddyr, 
& colour not far fra cytryn, & passand at þe tym wont. 3yf 
it mykyll thynge & prykand & brynnand, it sais excess of red 
coloure. 3if it be dry, it is takne of lytyll moystour & 
mykyll hete in þe body; 3yf equale, id est evene betwene bath, 
gude temperour of digestyoun; 3if it stynk foule & alway feble 
degestyoun, & schort lyf; 3yf bod anys paraventour in a woke 
or in 3 wokys, & þan horryble & tormentys within & passys owt 
with a russh, it says þat kynd hete has digestyd & overcommyn 
wykked humors, & it schewes. And þan 3if þe colour be as I 
sayde; fyrst 3if it be grene putrefaccion in body, 3if it be 
lyk drestys or stynkand modde or grout, whylk is takne of deth; 
3if it be ryght not tinct, it says þat þare passys ryght fra 
þe pores of þe gall into þe guttys; 3yf it be unctuous & 
oylyssh, liquefaccion, meltynge, & wastynge away of membyrs 
& partyes in þe body; & þe etyk, 3if spumouse & wystows, froþi 
& gleymous & byndynge as byrd lyme or syk wykkyde, for þe 
spumoushed says excess of wykkyd cald humors in þe body, & 
þe viscosite says lyquefaccion of body. 3if it be mare in 
quantite þan þe food þat he etys, it sais feblysshynge of 
body & of kynd; if it be mykyll in quantite & haveand dyverse 
|P_144 
colours, mony wykkyd, divers humors in þe body; 3if it pass 
wyth mykyll wy[n]de, mykyll hat, & mykyll moystour; 3if it 
pass with gret crakkys, & strange hele & mykyll in kynde; 
3if it com with mykyll wynde & þe food afornhand ware not 
inflatyf, id est not causand wynd, feblehed of digestioun. 
3if þare com ryght na wynd / [{þa{]rewith, it sais þat kynd hete 
is lytyll & cald is mykyll; 3if þare com na wynd owt 
[{þa{]rew[{i{]th or it cum with gret disese, feblenes in þe 
instrument of nutricion, id est in þe guttes & in þe roppys. 
3yf þe food pass owt hool or negh hool, or ellys it roppys 
up abovyn raw & sowryssh & werssh, it is takne of excess of 
cald in þe stomak; 3yf hys spatyll be whyt in colour & hangand 
wele togyddyr, & 3if he may wele delyvere hym þareof, or at 
anys or at twys 
[\f. 31r\] raysynge up, & 3yf he cast it wele fra hym; alsa brakynge with 
ony alegeaunce & 3if it be whyte or cytryn. Wykkyd taknes are 
þe contrary to þes þat are said, & namely 3yf eynlyddys wax 
hevy & bla & hys nesethrylles narow & cald on þe ende, 3if 
hys eryn fallys, 3yf terys of water cum owt of hys tane eye 
or of þe toþer agayne hys wyll, 3if þe tane be lesser þan þe 
toþer, 3if hys eye wax dark or dyme or lokand gastely & hool 
& dolkand in þe hevede; all þis are verra taknys of deth. 
|P_145 
And tak hed þat yef þare be ma wykkyd taknes þan gode, 3yt 
þare may be hope, & eiusmodi; yef ma gud taknys þan wykkyd, 
3it is þare na sykyrnes of coverynge. For þare is mare dere 
in sum unwykkyd sygne þan is help in 5 or 6 gude, & eiusmodi, 
& pryncypaly in myghtynes of kynd. And þarefore yu moost tak 
hede at godness of þe seignes & wykkydnes, & noght anely at 
þe nowmbre of þame. For Galyen sayes opon Ypocras' Empidiis 
þat yef þe seik mak blak uryn in þe begynnynge of hys malady 
& inward in þe malady als, & with dredfull taknys, not forþan 
he sall scap, 3if it sa be þat he have of kynd & esy of wynde. 
Alsa Galyen says þat 3if fyrst in þe begynnynge of þe seiknes 
com a blak uryn, yef it last sa mony day & þare cum eftyrward 
an uryn with a whyt apostasy, 3if it sa be þat he have myght 
of kynde, it sais sessynge & waryshynge. And undrystand blak 
colour in þise 7 rewlys, ryght as I said in þe rewle next 
before þis 2 rewles. Þis word ypostasis somtym is takyn in 
specyale & sumtym in generall. When it is takyn specyaly it 
is anly in þe ground & þe bothom of þe uryn, & evermare when 
it is sa, þan it is propirle ypostasis. Bod when it is in þe 
myddes of þe uryn it is propirly callede eneormia. And 3if 
it be in þe oþer party of þe uryn, it aw for to be called 
nubes (a sky). Bod when it is takyn generaly, be it in þe 
bothom, be it in þe mydward, or be it abovyn, it is callyd 
ypostasis unpropirly. Bod be it takyn propirly evermare in 
|P_146 
þe uryn, it is mast lyk a reyk, a myst, a clowd, a sky, & 
evermare þe hyer þat it hald hyt in þe uryn, þe mare ventosyte 
it sais in þe body. Of ypostasis & of hys spicis & of all 
propirteis & hys significacions, in þe 3[{rd{] buk, 19[{th{] 
c[{apitulum{]. Theophile in hys Bok of Uryns sais þat 3if 
þe uryn in a fe[{ver{] causonides have an ypostasis blak, or 
ellys an eneorym blak, it says þat þat ilk fe[{ver{] causonides 
wyll 
[\f. 31v\] turn into a fe[{ver{] quarteyne. Be þe blakhede is betaknyde 
adustyoun of þe mater / be þe rek, ventosyte. And alsa þat 
ilk adustion is noght sa mykyll þat it ne has sumwhat of 
humydite, whylk humidite is resolvyd into a ventosyte. And 
þat ventosite puttys up þe ypostasy & berys hyt up on loft in 
þe uryn; & þan is þe mater cachyd & dryvyn about in þe vaynes. 
And when it is þare, it rotys & turnys into fylth & corrupcion, 
& sa causys a fe[{ver{] quarten. Of þe fe[{ver{] quarteyne in þe 
nex c[{apitulum{] folowand; causonides in c[{apitulum{] of rubicund 
color. Undyrstand þat every uryn blak in a fe[{ver{], what 
fe[{ver{] it be, 3if þe uryn be mare thyn upward þan donward, 
it is takyn of lyf; 3if it be eiusmodi, of deth. Alsa þe same 
maner uryn, if it be thyk & druble, it is perilous, & namely 
if it draw not donward. Alsa an uryn blakkyssh, mast lyk 
|P_147 
toward oyle, & with apostasy wele haldand hytself togyddyr, 
id est not divisyd in sondre partys; yef þe pacient grow & 
cry for payne, gode takne. Alsa an uryn lyk oyle in colour 
& with a webe lyk þe webe of an arene sais consumpcion of all 
þe body. Alsa an uryn lyk oyle & changeand now & now hys color 
says consumpcion of myghty kynd. Alsa an uryn no day on colour 
with oþer is wykkyd, & namely in aposteme. Alsa an uryn blak 
& thyk & with ypostasis divisid & changyand his colour sais 
bod deth. Alsa an uryn blak & stynkand, & þe pacient have 
desese on þe vesy, ne abowten þe reynes ne abovyn, ys bod dede. 
Alsa uryn blak lyk rousty yrn or lyk þe ruste of yrene sais 
þe spasme; spasmus in þe last c[{apitulum{] of þis buk of grene 
color. Alsa þe same uryn in an acue is foull perilous. 
Alsa dym uryn lyk rust of yrene in a lent fe[{ver{] says þe 
strangurye; stranguria & oþer passyonys of þe vesy in þe 
1[{st{] buk, 5[{th{] condicion / Lenta fe[{ver{] (a lent fe[{ver{]), 
id est a faynt fe[{ver{], it makys an dwynande & faynte & feble 
/ & when an has it, commonly he wandrys þarewith / & fayntyse 
& lyst ryght not [{what to{] do, & wat never what hym ayles. 
Of oþer maner of fe[{ver{] see in þis c[{apitulum{] of bla colour 
[\...\] Capitulum 7 [\...\] [{B{]la colour in uryn is mast betwen 
whyt & blak, hafand sumdell mare of blak þan of whyte opon 
|P_148 
ymaginacion. And þarefore all autors spekys & tretys þareof 
next eftyr blak colour, for als mykyll as accordys mast to 
blak, þe body of þe bla uryn is kyndly whyt. And becaus of 
admixtyoun of partys þat are terrestre (erthyssh) with oþer 
partys þat are aquous (wateryssh) is þe blakhede or ellys þe 
blahed caused, for þe partys þat are terrestre are naturaliter 
(kyndly & be way of kynd) blakkyssh. And þat blakhed is 
nathynge ellys bod a blahede, & on þis wyse bla colour in 
[\f. 32r\] uryn causyd of whyt color & blak color, & þe mare party, 
as autors techys. Þat blahede in uryn is caused of 5 wys, as 
becaus of turbacion, id est of releyinge & hurlynge & 
destemperynge of þe humors in þe body, as it is in þe wambe 
flux. For in every flux fleume, be resoun of hys kynde liquyde, 
he mengyls & mellys hyt with all þe remanant of þe humors, 
& oþer maysteris hyt. And be resoun þareof he is evermare 
pryncipall mellour & makare in every flux, & when he rynnys 
& flowes about in þe body, þan are all þe membris disturblyd 
& distemperide in þe body & in þe veynis. And becaus þareof 
is caused a maner of blahede in þe uryn, id est a swarthede, 
a dymhede sumdele toward blakhede. Alsa becaus of flux, id 
est of rennynge & flowynge of humors, as in þe reume; in reume 
þe humors are disturblyd & þe spyrites are enfect, id est 
dymmyd & dullyd & dismayd, & sa be enchesoun þareof, þe uryn 
takys a blahede becaus þat þe humors in þe body have lost or 
|P_149 
ellys are reft mykyll of þare kynd bryghtnes, & namely myght 
of kynd hete; alsa becaus of defaut of þe 2[{nd{] digestioun, 
as it is in þe ydropisi. For when epar (þe lyvere) is 
destemperyd throgh frigidite of blude [{it{] is not depuryd, 
ne defyed, ne wroght, becaus þat he has not hys kynd nurysshynge 
as it suld have. And þarefore þe blude comis to þe veynes 
& to oþer membris & partys of þe body. Bod neverþeless, for 
als mykyll as it has not hys kynd wyrkynge in þe lyvere as 
it suld have, & be resoun þareof it is not sa myghty in kynd 
for to nuryssh & fodome þe membris & þe partyes of þe body, 
þe membris of þe body takys to þam of þat blude all [{þ{]at 
þai see mast able to þam, awnswerand to þare kynd. And þe 
remanant þai forsakys & delyvers þam þareof & sendys it agayn 
to epar. And þan sen þat it is unpure & crud & indigest, & 
þarefore dym & dedyssh in colour, it most nedys caus syk same 
colour in þe uryn; & on þis wys is ydropisis causede. Epar 
in þe 1[{st{] buk, þe 3[{rd{] c[{apitulum{], & in þis buk, 7[{th{] 
c[{apitulum{] of karopos colour. How fele spices of dropsy & 
whylk in 16[{th{] c[{apitulum{] of whyt colour; of þe hat ydropysy 
in 62[{nd{] c[{apitulum{] of ruf[{us{] colour. Alsa becaus of unkynd 
hete medlyd with þe kynd hete, strangland & quenchand þe kynd 
hete & drawand owt fra þe kynd hete þa partyes þat are mare 
suptyle, whylk 
[\f. 32v\] suptyle partys mad þe humors lyght & bryght, & sa becaus 
|P_150 
þareof is þe uryn dymmyssh & blayssh. It farys be kynd hete 
& unkynd hete in mannis body as dos be fyre & water; mykyll 
fyre quenchys lytyll water, & mykyll water quenchys lytyll 
fyre. Ryght sa it is be kynde hete & unkynd hete; alsa because 
of infeccion dymmynge & dullynge & dysmaynge in þe spyrytis, 
in þe hert, & in þe lyvere, & in þe arteriis, & in oþer partys 
of þe body. Undyrstand, ryght as sais þe Buk of Anathomiis, 
[{þat{] all þe veynes in þe body begynnys at þe lyvere. In þe 
neþer party of þe lyvere begynnys a vayne þat is called vena 
ramosa (þe branchynge vayne), & þat skylfully, for fra hyt 
commis out all oþer vaynys of þe body, as all þe branchys of 
a tre out of an roote. It is alsa called lactea porta or porta 
lactis (mylk 3ete or mylk gate) for þis skyll: for it 
undyrfangys & resavys fra þe stomac a mater as whyt as mylk, 
whylk whyt mater is called sisamarea (sisamare). [Þare] are 
8 veynes þat are called miseraice, (miseraicis), as I said in 
a buk, 3[{rd{] c[{apitulum{], lactea porta. Alsa, as sum sais, 
it is þat ilk rope þat is callyd longaon, þe inspyn, of whylk 
yu has in a buk, 3[{rd{] c[{apitulum{], & þan it is callyd sa per 
contrarium (be contrary), for it is nathynge swete as is mylk 
þat passys þare away. For all þe fylth gaas throgh hyt owt 
at þe tayle ende / Or ellys it may be callyd mylk 3ate becaus 
þat he is owt 3ate of þe wamb, & he is whyt nerhand as mylk, 
for without it is ryght fayre & whyt, & within full of faire 
|P_151 
whyt gres. Alsa þe forsaid vayne branch is called arteria 
magna, þe grete arterie, for as mykyll as it is grettest of 
all þe arteriis, & of hyt & fra hyt comis all oþer arteriis / 
þe arteriis propirly are þe veynes be whylk þe spirituall 
membris has to þam þare eyere, & þare spyrytys are þe pypys 
of þe longys, & þarefore arterii are als mykyll for to say 
as aere trarie or ellys aere traharie, id est drawhand to þam 
aere. Þan þis forsaid vena ramosa (þis vayne branch) onon is 
divisid into 5 veynes, & þa 5 onon are divisyd into dyvers 
partys of þe lyvere. And of þa 5 gas an to þe rygbane & þare 
diversys hyt into a flok of mony small vayns þat are called 
vene capillares, of whylk it is said in a buk, 9[{th{] 
c[{apitulum{]. Þan þat vayne [{þat{] gas sa to þe reglion, fra 
whylk vene capillares commys out, is callyd kylis (þe kyl) of 
þis word Gre kyles, id est succus, wose, & jowse. For he & 
vene capillares þat are tyed & knyt to þe riglion berys þe 
wos & þe 
[\f. 33r\] jowse of reglion, id est fra epar to þe veyns, as I said in 
þe fyrst buk, 3[{rd{] c[{apitulum{]. Þan fra þam, id est fra vene 
capillares & spryngys & spredys mony & dyverse veyns about in 
þe lendys into dyvers partys of þe body: to þe hyppys, to þe 
theys, leggys, fete, & taes, of whylk an gas into þe fete undyr 
|P_152 
þe ankle. A whyt vayne is halsum bledynge agayn malady of þe 
veyns & of þe vesy & of þe matrice, & þis veyne is called 
sophena (þe sophen). Capitulum 8 / [\...\] [{A{]lsa fra vena 
ramosa commes vayns / þat are called urichides or urichides pori, 
of whylk yu has in þe 1[{st{] buk, 4[{th{] c[{apitulum{]. Alsa fra 
vena ramosa comes certan veyns into þe arshole & into þe 
bottokkys of þe ars þat are called emoraides or emoraide, & it 
ar said sa of þis word emaor (emath), id est sanguis (blud), 
& of þis word rois, id est fluxus (rynnynge & flowynge). For by 
þam & in þam mykyll folk has þe flux of þe blude in þe taile 
ende. Emoraydes or emorayde are bath þe ilk veyns & þe malady. 
Alsa þe emorays: men has þare purgacion be þe emorays as women 
has by þare flours / See mare of þe emorays in þe 3[{rd{] buk of 
askys. Alsa fra vena ramosa comes mony small vayns, & comes 
all into an in þe bak of þe lyvere, & is called vena concava. 
Oþer Ynglyssh has nane þareto bod hale vene, & þat onon is 
divisyd into 2 branchys. Þe on branch, as Galyen says, gas up 
be myddys of dyafrag matis of þe myddred & enters þe left syd 
of þe hert, & of hyt comes all þe toþer arteriis & veyns þat 
gas upward in þe body, as in þe throte, þe nek, þe heved, þe 
armys, þe handys, [{&{] þe fyngyrs. And it is callyd adortus 
(adort) / Adortus is for to say ad cor ortus, spryngand & 
begynnand at þe hart, for he comes up to þe hert. Be hyt is 
þe hert tyed & knyt to þe longys & halys to hyt eyre be þe 
pypis of þe longys, be whylk eyre þe hert has hys refresshynge 
& hys temperynge. And fra hyt, id est fra adort, comes all 
|P_153 
oþer arteriis þat gas upward in þe body. For at þe hert he 
divisis hyt into 3 branchys. An gas to þe longys & fra þe 
longys furth to þe ryght hand, not evyn bod awrange / Þe 2[{nd{] 
branch gas even streght to þe left hand, & þat is þe skyll why 
þe powse is mare certene to deme of in þe left wrest þan in 
þe ryght wryst. Þan þat veyne comes sa, as I say, fra þe longys 
to þe ryght hand. When he comes at þe ryght schuldyr, þare he 
divisis hyt lyk a crokyd fork, & hys a branch gas to þe hede 
& þe toþer, as I saide, furth to þe ryght arm. And þat is 
callyd vena cephalica (þe hed veyne). 

[\f. 33v\]  Blodelast in þis veyne is helpand agayne cephalargiam (þe 
cephalargie), id est passion in þe hed, & als agayn þe falland 
evyll & agayne seknes in þe eyne þat comes of blod fallynge 
into þe eyne, & agayn bolnynge of þe eyne, & syk oþer. And 
þis cephalica lyis in þe ryght arm abovyn, not far fra þe 
albow, & in mony folk it is sa small or ellys hyd with flessh 
þat it may not be perceyvyde. And þan yu sall fynd in þe ryght 
hand lyand o þe rote of þe schewere, not fully on þe knokyll, 
bod nerhand lyand furth o lange into þe schewere undyr vena 
cephalica, lyes anoþer veyne þat is called mediana & pulmonica 
mediana. For he lyes in þe myddys bytwen cephalica & epatica, 
id est betwen þe hede veyne & þe lyvere veyne; pulmonica, for 
|P_154 
it servys to þe longys; for bludlast þareon is agayn dissuria 
& asma, octomia & peripulmonia, & generaly agayn all passions 
on þe lungys & þe spirituales. Dissuria is said in þe 1[{st{] 
buk, 5[{th{] condicion; asma & octomia & peripulmonia, inward; 
spirituall membris inward / Alsa pulmonica or pulmonia or herba 
pulmonis is an herb þat we call langwort. And undyr þis madian 
lyes anoþer veyne þat is called epatica basilica, vena basilica 
(þe lyvere veyne, þe bas veyne) / bas becaus þat it is þe 
ground, id est þe nethyrest of all þe 3; epatica becaus þat 
it servys tyll epar (þe lyvere), for blodlaste on hyt is 
pryncypaly agayn malady o þe lyvere & o þe stomac, & agayne 
pleuresis & agayne seknessys of þe nutricinis / Þus says bukys 
of fleobotomye, id est of blodlaste. Seknes o þe lyvere is 
propirly callyd epatica passio; see inward / Epatica alsa is 
an herb þat we call lyverwort / Pleuresis inward, 13[{th{] 
c[{apitulum{]. What are þe nutricinis, in 43[{rd{] c[{apitulum{] of 
karopos colour. þare yu sall have of þe 4 regyons of mannis 
body with all þa þat langys to þam. Alsa fra vena concava 
comys veyns to þe stomac, & fra þe stomac comys certene veyns 
up by þe brest. And sum to þe throt servys to þe voyce, & 
þa are callyd febre (þe fybris). Fibra is als mykyll to say 
vi-bra; vi, id est with strenth, & bra-as or braos, strenth 
& myght & brayynge out. For opon þat þe fibris are strange 
and myghty & large, sa is þe voys / 3it undyr þe bas is anoþer 
|P_155 
veyne fast by þe albow comand fra þe splene & þe mylt & is 
callyd splenatica (þe splene veyne or þe mylt veyne) / And 
blodlattynge of hyt fordos seknes o þe splene. And as it is 
of þe forsaid 4 veyns in þe, id est of þe hed veyne & of þe 
spirituall veyne, þe mydveyne, & of þe lyvere veyne, 
[\f. 34r\] & of þe splene veyne, ryght sa it is in þe toþer arm. And þis 
vena splenatica gas don into þe arm, into þe lytyll fynger. 
And a lytyll abovyn þe lytyll fynger is bludlatynge o þe same 
veyne for þe same seknes, bod wele better & mare sykyr undyr 
þe arm þare it commys doun. Alsa in woman begynnys at þe 
lyvere, as all veyns dos, a veyne þat is callyd kyneris (þe 
kynir) & partys in 2 branchys. An of þe branchys gas to þe 
left syd of hyre & þe toþer to þe ryght syd. And eythir of 
þam is divisid in divers branchys, of whylk branchys sum gas 
to þe matryce, berand with hyt blud to nuryssh þe matryce & 
alsa to gendyr of þe flours, & of þe remanant of þe branchys 
gas to þe pappys berand alsa with þam blud, þarefore to mak 
it whyte & to turn it into mylk & into foode of þe chyld. Of 
þe forsaid veyns þat gas sa to þe hede, sum of þam lyes be þe 
tempyls, id est be þe thyn wykys, & þa are called vene 
juveniles (3onge veyns or ellys fryk veyns). And þis veyns 
are mykyll accordynge in myght & in kynd to þe ballok stanys 
|P_156 
in mane, whylk veyns, 3if an bled þareon or if þai be cute or 
hurt or blemysshyt, be it man, be it woman, he may nevyr mare 
gendyr ne conceyf. Þe same veyns, as sum sais, are callid 
vene saltantes (sawt veyns). Bod þat oppinion is fals, for 
vene juveniles, as I said, lyes in þe tempyls a lytyll behynd 
þe heres, as sais þe Buk of Blodlattynge; bod vene saltantes, 
4 fynger bred oboven þe kne, as sais þe same Buk of Veynes & 
of Blodlattynge / Veyns in þe body are called vasa humorum 
(vessels o þe humors), for as lyquour in vessellys sa is humor 
conceyved in veynes in oure operatorye. And as all þe veyns 
has þare begynnynge at þe lyvere, ryght sa all þe synews 
begynnys at þe cerebris, id est at þe brayn in þe hede, & all 
þe banys atte þe cranie, id est þe hedpan. Capitulum 9 
Frest commys 2 synews fra þe cerebris in þe fore party of þe 
hede & onon dyvysis þam in þe mydfront in 2. Þe tan gas 
throg[{h{] þe front in a lytyll hole to þe ryght eye & þe toþer 
to þe left eye, & ethyr of þam is callyd opticus nervus 
visibilis (þe optyk or ellys þe synew of syght). For by þame 
are þe spyrytes & myghtys of syght borne & led fra þe cerebris 
to þe eyne for to caus þe eynesyght. Þan oþer 2 synews comys 
fra þe same party of þe cerebris save mare owtward, id est at 
þe endys of þe 
[\f. 34v\] front, & gas to þe eyrs berand with hyt spirites & myght to 
form þe herynge, & þarefore eþer of þam is callyd nervus 
|P_157 
audibilis (þe synew of herynge). It is callyd alsa posticus 
(þe postyk), id est eftyr-lyinge, for þai begyn before & gas 
bakward. Alsa þai are callyd ossa petrosa & nervi petrosi / 
stanbane & synows stonyed becaus of þare hardhede. Þai ar 
wondyr hard be way of kynd, þat þare eyere may better be smytyn 
& bere þe better strake, þat þe herynge may be þe better & 
þe mare fyn & mare audible. For þe mare hard & þe mare sade 
a thynge be, þe bettyr is þe sound / See example: a bell þat is 
mad of sad metall sowndys better þan it ware made of lede. 
Alsa fra þe same party of þe cerebris comys 2 into þe grystyls 
in þe nose þat are callyd nervi odorabiles (synews gyfand 
smell or smellynge synows) / Oþer synews comys to þe tounge 
& are callyd nervi gustabiles (þe synowes of swalowynge, tast, 
or þe swolwys). And þare fra þe same party of þe cerebris o 
þe whylk an restys on þe ryght half & gas to þe ryght schuldyr, 
& þare he is becrochyd, & hys an branch passys into þe ryght 
hand & þe toþer into þe ryght fote. Bod not forþan þai bath 
divisis þam into 5 branchys, & oþer ilk of þa 5 gas to þe 5 
fyngyrs, everilk to his / O þis same wys hys felow þat restys 
o left half passys to þe left schulder, & ryght sa is he 
becrochyd in þat left schuldyr & sa gas furth as þe toþer in 
þe ryght half, & þis ar callyd nervi tangebiles ( þa towchys 
or ellys þe synowes of þe touch). For in þam & by þam is 
touch & felynge, & pryncipaly in þe handys & in þe fete. 
 
