[^ASTROLOGICAL COMPENDIUM^] 
 
[^Reproduced by permission of the The Wellcome Trust.^] 
 
|P_411 
[\THE COMPENDIUM OF ASTROLOGICAL MEDICINE\] 
 
[\f. 9r\] God made all mankynd that lyues on the erthe 
Of iiij elementys, als we in bokys rede: 
Of fyre & of ayre, of watir & of erthe, 
That gendirs in vs humors, als Arystotille vs lers. 
Blod reynes in man at mydnygt, fleume in the mor[{nyng{], 
|P_412 
Colericus comys at none, malancole in the euyng; 
And of thir iiij homers comys qualites sere, 
After that thai haue mygt in man & powere. 
Sanguine is the fyrst, the ij fleumatyk; 
The iij is malancole, the iiij coleryk. 
Of thes iiij humors ilk man is made, 
Bot all is nogt in lyke of qualite & state: 
Ffor iocund & amerous & laykand the rede is & mery, 
Ffleschely enowhe & synghand, myld & full hardy. 
The whit is splepand & slaw & redy to spit, 
Als fat is his face & dull is his wit. 
The gul is a gyloure, crabid & hardy; 
Quaynte & full large he is, dry & wily. 
The blak is a chynche, drery, & full of gyle, 
Proude & full couetus & couert he is in wyll. 
And rygt als men er nogt manard eftir ane, 
So ilk man is of sere qualites of flesche & bone. 
Of iiij he is made, bot ane sall chefe be; 
And fayle j of the iiij, leue may nogt he. 
Ffro qualites rote or on homer fayle, 
[{Man{] my[{ni{]stirs medycyn to lok what may auayle. 
Galyen the god leche contriued blode late 
For voydyng of ill homer & mendyng of state. 
That nedis vs to wyt how we sall do 
When corupcion of ill homer coms vs to. 
For ay the langer we lyue, we er wayker, 
And schorter be oure leueng & frelir of mater. 
Also vs nedys to wit when we sall blede, 
|P_413 
That the tyme of the mone [{a{]-cord wyth the dedes. 
For sum tyme is gud & sum tyme is ill, 
The whilc I sall schew, for drede & perill: 
The last kalend of December, the [{viij{] of Aueryll, 
The j day & the last of August; this iiij er ill, 
Ffor if thu lat the blud this days & ete of a guse, 
Wyth-in fourty days thu sall dy or be leprus. 
[\emendation from Sloane 610\] 
[{The thridday after prime is ille wyth-outen were, 
In Ionis lyf of Beuerley that may thou lere.{] 
The first, the seuent, the thrittend ay, 
xiiij, & xvij, & xxiiij ay, 
xxvj, xxvij, xxix, tak if thu may, 
For thei er best of ilk mon, for sothe I the say. 
The secund mon, the v, the vj, the ix, 
The x, xj, the xij, & the xiiij, 
xv, xvj, xviij, & xix; 
The x is for-bed, the xv at the ende; 
xxviij is noght gude, ne at the xxx; 
& er thu bled in tha that folus, I rede the a-bide: 
The iij day & the iiij, & the xviij als, 
& ij & xx is perilus, & so xxiij is. 
Thus may thu wele se & persayue be skill 
That in ilk moneth is days bath gud & ill. 
Yit ther is xij syns in the zodyak spere 
That er synid to the xij partys of the lyms sere, 
Ffor if thu leche that lyme whil the [{mone is{] in the sygn[{es{], 
Thu sall late or neuer bryng it to drynnes. 
The mone compas tham all in aght & xx days, 
And in a syn regnes, als gret clerkis sayes, 
Ij days & viij oures be-for the moneth ende, 
And turnys agayn to the fyrst, that Aries es kend. 
The first sygn of the spere is cald Aries, 
|P_414 
That kepis thi hede, thi faces, & thi [{ners{]. 
Thi nek, thi scroupe & thi tong kepis Taurus; 
Gemini both thi hend kepis & thi schuldirs. 
Cancer wardis thi brest, the lungys, & the splen; 
Ffor the stomak & the bak Leo sall defend. 
Virgo the wambe [{&{] the synis; Libra the reynis & neth[{irs{]; 
Scorpio the yerd & wombe, the aght & the bleddirs; 
Sagittarius the thes, the synus & the hamys; 
Aquarius the knese, leggys, & the anclys; 
Pisces has bothe the fete & also the helys. 
Theofyll witnes is [{that{] I sall say: 
A man dyed sudanly wyth-in the vij day, 
Ffor he let hym blode vnkyndly for the suyna[{cy{] 
When the mone was in syng of Gemini; 
And ther-for be auysid all tyme of yere 
That the lyme that sall blede & the mon in the syng be [{fere{]. 
A man may be laten blod in two & twenti stedis, 
[\emendation from Sloane 610\] 
[{Of the whilke in the heuyd are two faste behinde the eris: 
On thise schal he blede that may not here ne herke; 
& two in the thunwonges schal blede for hede werke. 
On in middis the fronte for the lepour & for the goute, sey I; 
& on the nose ende, for the fransy. 
Two in the side of the hed for faute of seyng; 
& two bi the thropiss for wynde & ondying. 
Two aboue the lippis schal blede for the flewme, 
& two undirnthe for flayng & for rewme. 
Two under-nethe the tunge for the sqwnaci; 
& in the hed are no mo to blede, sothli. 
But in either arme is fyue, of the wilke thre are principal: 
The hed ueyne, the splene ueyne & right ueyne a-cordis to the coral. 
|P_415 
Cephalica ueyne for the hed; basillica ueyne for the splene; 
For al the bodi take coral, that lyes hem bi-twene. 
Cardica for the cardiakle, that to the thombe lies; 
Cela to litil finger, that mendis the lounge. 
Vnde[{r{] eyther wristis are two: domesca with-inne, 
That schal blede for the bleddir & al that ther-inne; 
Vnder the ancles siluatica, the fot al with-oute, 
That schal blede for the sthatik & also for the goute. 
Wymmen schul blede for the newe iwellis under the grete tos; 
Men for the quartayne & for the emeraudes.{] 
Quoso bledys on the rygt arme the xiiij day of March, 
The xj=d= day of Auerill of lefte brace, 
He sall neuer lose his sygt thorow goddes grace, 
Ne yit if he blede on Saynt Geruase & Prothase. 
He that bledys the iiij & the v day in May, 
He sall hafe na feuers that yer, for soth I sa[{y{]. 
I rede that ye that has the wild gout, 
In Sant Lambert Day yer lat the blerd out. 
The xviij & iij kalend, the ij nonas Feueryere; 
The iiij & the last kalend of Mercce er two sere. 
Yit the iij kalend & the iiij of Auerill, 
The xij of May & the xviij of Iuny is nother ill. 
The iiij ides of Iuny, Iuly kalend xv, 
The kalend of Auguste, the iij nonas of Septembir, 
The xj kalend & the v nonas of Octobir, 
Nonas of Nouenbir, the iiij kalend of Decembir: 
Ffor thei er abill to bledyng that I haf nenyd her. 
Lig lang in thi bed when thu thynkys to blede, 
Loke thu wirk nothyng for nokyn nede; 
Ffor lyghtly may thu meng gud blud & ill  
To blend gud blod wyth ill it war perill. 
The dismall days er nogt ill for thai wer first s[{o cald{]; 
When God chastid Egypcians that bow hym ne wald. 
|P_416 
If the pestelence com, on foure splenis sall the b[{lede{] 
Wyth-in xxiiij hours & lyf wyth-outyn drede. 
Ion of Burgoyn says thus in his treticys, 
& redes the thus to do & on this wyse: 
The be-hofis bled sum all iiij till thu be neuer mad wrath, 
And synthen wyth vineger & salt salle frete thi fete. 
I haue sayd als I hafe sens; for-gif me if it be [{wrang{], 
And excuse me sere frend, for the mater was hard & strang. 
 
