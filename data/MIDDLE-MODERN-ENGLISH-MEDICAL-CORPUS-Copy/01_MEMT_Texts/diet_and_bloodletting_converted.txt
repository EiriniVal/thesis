[^DIET AND BLOODLETTING^] 
 
|P_251 
[\I. Version A: Bodleian Library, MS. Ashmole 1477\] 
[\f. 95\] Here Galyon þe gode leche techeth vs þe dyetynge of 
metys and drynkys by the monthes in the 3ere, and what menne 
schullen vsen, and also the tyme of blode lettynge to vse & to lett in 
eche tyme of þe 3ere. 
 
In Ianueri, fastynge, white wynne is gode fore-to dryngke, & 
blode lettynge to forbere thorough all thynge. Vij dayes in the 
monthe benne of peryll to blede inne, þe j, ij, iiij, v, x, xv, xix. 

In Feuerer, potage of malowis ete thow nott, fore they be 
venyme. In the wryst of thynne honde and on the veyne of thy 
thombe, lett the blode. Iij dayes there is of parell to blede inne: the 
vj, þe x, xviijth. Algates [{loke{] þat þu vse hote metys & drynkes. 

Inne Marche, fyges and reysyns and othere swete mettes and 
drynkes vse thow, and lett þe nott veyne blode, ne vse þe nott to be 
lettyne blode, saue on the xvij daye on the ryght harme fore eche 
feuere in that 3ere. 

In Apprill, gode is to be lattyne blode on the xj day on the lyft 
arme; in that 3ere, he schall nott lesse his syght; vppone the 
thrydde day of Apryll, lett the blode and that 3ere thow schalt haue 
none ache in thyn hede; & gode it is to vse hote metys and drynkes 
and fresche and non salte. 
|P_252 
In Maye, gode it is to aryse erlye of thye bede, and to vse hote 
metys and drynkes; butt ete non hede ne fotte of no beste. Iiij 
dayes there ben of parell to blede inne: on þe vij, xv, xvj, and xxti; 
and lett the blode in þe ende of Maye, the v daye or the iiijth, on 
whethere arme thow wyll, and it schall helpe of euery manere 
euyll. 

In Iune, gode it is to drynke a dyschefull of colde water euerye 
day, fastynge, and drynke ale and mede in mesure, and ete sawge 
and letuse; and fore grete nede, lett þe blode. The vij daye is of 
grete parell fore to blede on. 

In Iull, kepe the fro lecherye, for thy brayne, for thanne 
goderethe wycked humors; ne lett the nott blode; ij dayes there ben 
of peryll to blede on: the xv and þe xix daye. 

In August, wortys of malowys, but none of colys ete thow 
nowght, and vse no hote metys ne drynkys, but drynke thow nott 
ryght cold drynke, ne latt the not blode. Ij dayes there be perylows: 
the xix and the xxti. 

In Septembre, all manere of frute that is rype it is good to ete, 
and forto be latyn blode. For who-soo lett hym blode the xvijth 
daye, it is gode fore the dropesye, frenesye, palsye, gowte, and fore 
þe fallynge euyll dare hym nott drede that yere. 

In Octobre, must - that is, newe wyne - is gode to vse; and fore 
nede thow mayst let the blode; and oo day there is of grete peryll to 
blede inne: that is, þe vj daye. 

In Nouembyr, ther ben the dayes of parell: the xv and þe xix; 
butt come thow nott in no bathe, for thann is þe blode gaderede; it 
is gode to be ventused a lytell on the hede, garsynge and ventynge 
to lette, for thanne ben all humors prest and quyke. 

In Decembyr, ete alle manere of metys; and for nede, thow 
maye lett the blode; butt forebere colewortys. And who-so suche 
lyffe lede, he maye be sykyre of his lyffe; and iij dayes there ben 
perylowse to blede on: the xv, the xvj, and the xviij. 

|P_253 
[\I. Version B: Bodleian Library, MS. Rawlinson A. 429\] 
[\f. 92\] [}Januer}] 
In þe moneth of Ianuer, lay ye no blode in þe fyrst day, for þat is 
perillous, ne in þe second day, ne þe v day, ne þe x day, ne þe xv 
day, ne þe xix day, ne þe xxiiij daye, ne þe xxv day; bot as ofte as 
þou wyll, drynke whytte wyne fastynge; and all way tayke gud 
keype, on þe days þat bene priked abowe, for þai ben most perillous 
to bled in. 

[}Feuer3ere}] 
In þe moneth of Feuer3ere, ete no potage of dokkes þat ben 
cleped malues, for it is venom; & 3if þu hayfe ne[{de{] to blede, blede 
not on þe fyrste day, ne þe vj day, ne on þe viij day; bot þe xiij 
day is ryght gude. Blede not on þe xvij day, ne þe xxvij day, ne on þe 
xxviij day. 

[}Marce}] 
In þe moneth of Marce, ete fygges & rasyns & swete metes & 
drynkes, & hote metes; & lat þe blode on þe ryght arme on þe v 
day, or on þe vij day or on the xvij day, for þat is gud agayn all 
maner of feuers; bot bled not on þe fyrst day, ne on þe xv day, ne 
on þe xxviij day. 

[}April}] 
In þe moneth of April, blede on þe left arm on þe iij day, or on þe 
xj day, or on þe xv day, & þou sall haue no grete heyd ayke ne loyse 
þi syght þat 3ere; & vse frech flysch & also hote metes; bot bled not 
on þe vij day, ne þe viij day, ne on þe xx day. 

[}May}] 
In þe moneth of May, ryse erly on morwe; ete & drynke be 
tyme; vse to ete metes & drynkes, bot ete not of hede ne foyte 
whilse May lastes; & lete þe blode on þe fyrst day or þe xviij day, on 
which arme þat þu wyll, or on þe xxvij day or on þe xxviij day, & it 
sall mykall helpe þe agayns all maner of euyls; bot be war þat þu 
bled not on þe iij day, ne þe vj day, ne on þe xxv day. 
|P_254 
[}Juyn}] 
In þe moneth of Iuyn, sume phisicians says þat it is gud euery 
day to drynke a quantite of cold water fastyng, & reule þe of þi 
mete & of þi drynke mesurabely, & ete lekys & sawge; & if þu hayf 
ned to bled, bled on þe xxviij day, for þat is ryght gude; bot be were 
þat þu bled not on þe vij day, ne þe x day, ne þe xv day, ne on þe xvj day. 

[}Juyl}] 
In þe moneth of Juyl, kepe þe fro lichery, for þi brayn & þin 
humers ben alway opyn; & bled not in þis moneth bot þu haue þe 
more nede, and þen be were þat þu blede not on þe xiij day, ne on 
þe xv day, ne on þe xix day, ne on þe xxij day. 

[}Auguste}] 
In þe moneth of August, ete no manere wortes ne no hoyte mete 
ne drynke of spices; ne bled not on þe fyrst day, ne þe xix day, ne þe 
xx day, ne þe xxx day; other days þu may blede for grete neyde, 
bot noght elles.

[}Septembre}] 
In þe moneth of Septembyre, of all maner fruyte þat is rype is 
gud for to ete; & blede on þe xvij day & on þe xxvij day, or on þe 
xxviij day, & of þe dropsy & of þe feuerse ne of þe pallesy ne of þe 
fallynge euyll drede þe noght in all þat 3eyre; & bot if þu hayfe þe 
more nede, be ware þat þu bled not on þe iij day, ne on [{þe{] iiij day, 
ne þe xvj day, ne þe xxj day, ne on þe xxij day. 

[}Octobyr}] 
In þe moneth of Octobyre, drynke gud wyn & bled not bot if 
more nede make þe; bot be ware þat þu bled noght on þe iij day, ne 
on þe vj day, ne on þe xxiij day. 

[}Nouembre}] 
In þe moneth of Nouembre, bled not bot for nede, for all þi 
blode is gedryde þat tym opone þi heyde vayne; bayth þe noght; 
|P_255 
bot avent þe a lytill, garsynge, fore [{þan{] ben all þin humyrs quike 
to bled; and in cayse þu haue greyte neyd to blede, be were of þe 
fyrst day, & of þe vj day, & of þe xv day, & of þe xix day, & of þe 
xxviij day, & of þe xxix day. 

[}Decembyr}]
In þe moneth of Decembre, bled not bot if it be þe more nede; & 
bled þen on þe xxvj day, fore þat is ryght gude þan; and in cays þu 
hayf more nede for to blede, be ware of þe vij day, & of þe xv day, 
& of þe xvj day, & of þe xvij day, & of þe xxij day; and þis moneth 
negh no fyre þi thankes. 
 
