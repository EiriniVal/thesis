[^QUEEN ISABEL’S DIETARY^] 
 
|P_67 
[\f. 27v\] This was writen fro Mounpileris to Quene Isabel 
of ynglond, at þe preier of ye kyng of Fraunce, 
hir broþer. 
 
[}1. This is good for þe brayn.}] 
To smelle musk, camomylle, violet flouris, reed 
rose flouris. These ben good for ye brayn also. To drynke 
wyn mesurably, þat is hool wyn. To ete sauge and namely 
þe poudre. To ete notemugis custumable. To kembe 3oure 
heed ofte. To waische 3oure hondis and feet ofte, mesurably 
wakynge, mesurably slepinge. To heere likynge noise as 
mynystralsie or song. To ete ofte mustard. To ete ofte 
peper, to ete lectuaries maad of rede rosis. 
 
|P_68 
[}2. This is yuel for ye brayn.}] 
Alle maner of beestis braynys, surfet or glotenye, 
drunkeschipe, late sopers. To slepe anoon aftir mete. Al 
maner corrupte eir and stynch. Al maner of vnmesurable angir. 
Al heuynesse and pensifnesse. To heele þe heed to 
hoote. Custummable costif. To myche heete. To myche 
cold. To vse mylk or chese. To ete custumably notis. To 
ete or a man be hungry. To be baþid after mete. To myche 
wakynge. To ete porettis [\f. 28r\] or lekis. To ete chibollis 
or oynouns. To ete myche raw garlek. To greet 
noise. To smelle to whi3te rosis. To myche styringe of þe 
heed. To myche di3tynge. To myche sittinge in þe sunne 
among flouris. 
 
|P_69 
[}3. This is good for þe y3en.}] 
Reed rosis, rue, verueyne, fenel, celydoyne, eufras, 
pyonye, merche, pinpernel, whi3t coperose, oile of notis. 
To plounge 3oure y3en open in cleer watir. Whi3tis of 
eyren, children vryne. To biholde greene colour. To biholde 
blak colour, mesurable sleep, ofte waischinge of hondis 
and feet. A clene weel defiynge stomak. To biholde in 
a clene mirrour. To biholde clene water. 
 
|P_70 
[}4. This is yuel for þey3en.}] 
Poudre of erþe or aischen, garleek, oynouns, lekis. 
To myche hungur. To longe fastinge. To myche wakynge, 
greete wyndis, to hoot heir, drunkenesse. Ofte glotenye, 
and mylk and chese and whi3te metis. To byholde myche 
bri3tnesse. To biholde whi3te þingis, or reed þingis. To 
slepe anoon after mete. To slepe to myche at ony tyme. To 
myche letynge of blood. To greet vss of smoke, wortis of 
caul. Vss to ete mustrard. [\f. 28v\] Al vss of peper or 
peperid þingis. To vse myche di3tynge. To slepe schood. 
Hoot fier aforn a mannys y3en. To vse to ete þerf and yuel 
baken breed. To myche wepinge. To biholde myche newe 
bookis. To myche garsynge. 
 
|P_71 
[}5. This is good for þe brest.}] 
Clarified hony and clene sugre cassyn, þat is capphatyn 
and candi. Butter esily saltid, licoris in alle 
maner vss. To vse anyse seed. Datis mesurably, ffigis 
rostid, and namely olde figes. Ysope in al maner mettes, 
horhowne in drynkis, buttir of almaundis, to be anoyntid 
with dewte. 
 
|P_72 
[}6. This is yuel for þe brest.}] 
To ete mustard, miche liggynge on þe brest. To 
myche vss of peper. To myche angir and anguyschis. To vse 
ony fried metis. To myche rost metis. To vse myche di3tynge. 
To myche wakinge. To suffre myche þirst. To vse 
raw fruy3tis. To myche criynge. To bisie studie. Smoke 
of see cool. Smoke of frankencense. To vse to ete oold 
chese. To hoot eir. To coold eir. To vse sour þingis in 
ony wise. Alle maner drie þingis. Alle maner salt þingis. 
 
|P_73 
[\f. 29r\] [}7. This is good for þe herte.}] 
Saffron and namely wiþ vynegre, mesurable lau3yinge, 
mesurable ioie and likyne. To smelle to musk and to ete it. 
To smelle to clowis and ete hem, mesurably to vse macis. To 
vse among galyngale. To vse twies in a day in a meneþe 
notemugis. To vse al þing þat is maad of reed rosis. To 
vse al þing þat is maad of violet. To vse lang de beef in 
potage. To vse pinpernelle in medicyns. To ete peerlis and 
gold and corall also. 
 
|P_74 
[}8. These ben yuele for þe herte.}] 
Beenys, pesen, leek, and garleek, oynouns, heuynesse, 
angir, drede. To myche ioie. To myche si3inge and 
sorowe. To myche loue. Al maner of yuel smel, long sittynge 
bi þe fier. To myche traueile. In greet traueyle to 
drinke coold watir. Yuel tidyngis and manie oþere þingis 
lyk to þese. 
 
|P_75 
[}9. These ben good for þe stomak.}] 
Myntis dried, reed rosis dried, sugre roset, comyn, 
fenel seed, sauge, wormod. To ete calamynte, fastynge. 
Mesurably to brake. Mesurably abstynence. Stondinge euery 
day aftir mete. Softe walkynge after [\f. 29v\] mete. 
Vynegre mesurably eten. Galyngale wiþ metis, long peper 
also wiþ metis. Note mugis mesurably vsid and morowe 
sleep. 
 
|P_76 
[}10. These ben yuel for þe stomak.}] 
Alle maner swete þingis, forwhi þei swelliþ, and 
alle maner notis and accornys of okis. And oold hard 
chese, and myche etynge of oyle and myche vss of hony, and 
þe merie of boonys not weel soden. To ete or he be an hungrid. 
To ete not whanne he is an hungrid. To ete manye 
maner metis at o sittynge. To drinke not aþurst, Ire, 
wraþþe and heuynesse, greet drede, greet bisynesse. Alle 
fried metis, bayinge anoon aftir mete. Vnmesurable spuynge. 
To ete whanne he is ouer hoot. Or to ete in þe heete 
of a feuere, or oþere heetes, or anoon aftir traueyle. Alle 
mylk of beestis, saue of geet. 
 
