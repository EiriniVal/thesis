[^ANTIDOTARIUM NICHOLAI^]

[\f. 1r\] I, Nicholas, ypreiede of summe men yn practisye 
of medycyne studye to hem þat woleþ, and 
that I hem scholde teche on certeyn order, 
þe maner of despensynge and confectynge; 
and þat I hem scholde take a certeyne doctryne 
wyþ þe wyche þei my3t knuue confeccte 
a pounde or tweyen or mo of vsuale medycynes, 
and how moche of eueryche kynde of 
gummes, herbes, sedes, and spyces amonge 
al medycynes þei scholde take, and þis þat 
I hem scholde gadrye togader ywryte; and 
also to wyche sekenes þees medycynes had be proued, and youercome wyþ heare 
praerys suche a doctrine I hem be take. 
And furste of spyces. Thre þinge be required of þilke dyspensacyoun: furst 
ys þat al þinge beþ euene yweyed, and [{as{] 
welle in spyces, gummes, and herbes, after 
þe weygte of eche þinke by ytsylfe. 
The secunde ys þat þei ne be no3t rotede 
wyth to moche oldenes of tym. The 
þridde ys þat herbes, rotes, and þe sedes, 
on couenable tymes þei be gadered, and 
on couenable places þei be put, so þat 
pryncypalyche fram smoke and fram to 
moche moisture, þat þei ne be not 
[\f. 1v\] corupted in a moysty place. In the confectynge 
alse þre þinges beþ dyuysed, þat 
is to sey, þe purynge of þe hony or of 
þe sucre, and smale sarsynge of þe poudre, 
and of þe syrup, þe decoctoun to þe consumpcion 
of þe water, and after þe decoctoun 
boylynge. In þe purynge of þe hony, 
or of þe sucre tweye þinges beþ to 
actendynge, þat ys to sey, þat yt ne be 
not to moche [{ywachyd, ne to moche ysode, but as moch{] as hit suffy3eþ. Yt ys no3t 
ellys to sey bote þat þe poudres of þe 
spycerye be wel ygadered togeder 
[{and{] ykept. Ffor þre cawsis hony and sucre 
or oon of hem beþ put ouer medycynes. F[{ur{]ste ys to kepe þe medycynes, for[{why{] 
for alle oþer lycours, hony and sucre or on of hem ys able to kepe medycyns. 
The secunde cawse ys for yt ys clensynge. 
The þryd cawse ys for wyþ his swettenes 
yt tempereþ þe beternes of þe pouderys. 
Þe sarsynge of poudre on tweyn maneres yt 
schal be do: furste on letuaryes moste 
smalleste, and on laxatyues and oþer medycyns 
more gretter. This doctryne ys monyfold, 
and 3ef yt be profytabelyche ydo, perfiteliche 
yt wol worche yput in þe body 
[\f. 2r\] of þe pacyent. And ellys, yt wol worche the 
worse also yt ys to wyte, and profytable 
how moche þei schul reseyue of eueryche 
kynde to þe medycynes of spyces, herbes, 
sedes, gommes, and also certain bugging, 
ly3t preys and mesurable dyspensacyoun. 
 
[}AUREA ALEXANDRINA.}] Yt ys cleped aurea, 
of gold, alexandrina, of Elyxander þe 
perfytyste phicycian yfounde. Properlyche 
yt ys good for al euel of þe hed of coldnes 
mostewhate, to al rewmatyke rennynge 
doun, þe weche comeþ doun fro 
þe hed to þe ey3en, þe nosterlys, and the 
chekyn, and to al greuaunce of al ly[{m{]es 
þe wyche ys made of þe same humore. Be 
yt 3ef þe pacyent whan he goþe slepe 
wyþ hote weynne. Take asary, 
þe wyche ys lyche yuy, carpobalsamium, 
henebane sede, of eche II dragmes and 
half; clowis, opium, mirre, ciperi, of eche 
II dragmes; bawme, canel, maces, sedewale, 
ginger, cost maryne, rede corelle, 
cassia lygnea, ewforbe, dragant, olibanum, 
storax calamyte, spica celtica, 
mew, cardamomum, surmonteyne, 
[\f. 2v\] senefeye sede, saxifrage, dile sede, of eche 
a dragme; lignum aloes, rubarbe, alipe 
muscate, castor, spikenarde, galingale, 
opoponac, anacardi, mastik, brymstoun, 
pionye, yrynges, roses, thyme, pullyol 
ryalle, þe rote of gladyn wyþ þe 3ellow 
floer, arystologia longa, genciane, the 
rende of mandrake, camedreos, valeryan, 
bayes of lorel, ameos, dauk, 
longe peper, whyte peper, silobalsamy, carwey, 
amomy, persely sede, louache sede, 
rew sede, wylde persely sede, and of eche 
half a dragme; gold foyle, syluer foyl, 
margerye perles, þurlede and vnþurlede, 
ossis de corde cerui, þat ys, þe bonis of the 
hert of on hert, of eche XIIII corne 
wyght; schauynge of yuery, calamus 
aromaticus, peletre of spaigne, of eche 
IX corne wyght; hony or sucre as moche 
as suffi3eþ. Be be yt 3eue on þe maner of 
an auellane, whan þe pacyent goþe to 
slepe, wyþ hote weynne. 
 
[}ADRIANUM.}] Yt ys cleped of Adryan, 
Emperor of Rome, þe wyche yt compownde. 
Yt ys goode properlyche to alle 
[\f. 3r\] euel of þe hed of coldnes, and to greuance 
of þe ey3en, and to derkenes of hem, and to 
the mygrayne. Take opium theobaicum, 
III dragmes; cassia lignea, henebane sed, 
of eyþer [{II{] dragmes II scripules and half; ewforbe, 
whyte peper, of eche II dragmes and 
VI corne wyght and þe þridde parte of a corne 
of whete; surmonteyne, merche sede, 
of eche a dragme and half a scripule and 
II corne wyght; maces, origanum, dragant, 
of eche II dragmes; bawme, storax calamyte, 
saffron, silobalsamy, elysaunder sede, 
ciperi, carpobalsamy, of eche a dragme, VI 
corne wyght lasse; fenel sede, II scripules and 
IX corne wyght; calamus aromaticus, II scripules 
and II corne wyght; canel, 
spikenarde, cost maryne, reupontici, peletre, 
acori, þat ys, þe rote of gladyn wyþ the 
3elow floer, dauke, anyse, of eche half a 
dragme and VI corne wyght; castor half a 
dragmes; serapinum, roses, gowl sede, cardamomum, 
amomy, þe sede of whylde rew, 
ameos, of eche a dragme and III corne 
wyght; cassia fustula, a dragme and summe 
men puteþe to a dragme of wyld sage; 
hony or sucre as moche as suffy3eþ. Be yt 
[\f. 3v\] 3eue wyþ hote weyne in þe wyche sauge 
hathe be ysode ynne in þe maner 
of an auellane. Be yt 3efe to hem þat 
haueþe þe feuere quarteyne wyþ decoction 
of gencyan or wylde rewe, byfore 
the howre of acces. Be yt 3ef alsoo 
to þe pacyent þat bygynneþ to haue 
the ston wyþ wyn in þe wyche gromyle 
or saxifrage haþe be sode ynne. 
 
[}ACARYSTUM.}] Wyþou3t nombur yt ys 
vndurstonde. Yt ys goode for strytenes 
of þe breste, þe wyche comethe 
of þe coldenes; yt ys goode for hem 
þat beþe asmatic and arteriatic, and to hem 
þat cowgheþ, and to hem þat haueþ the 
flyx of þe flewme. Take coste 
maryne, galbanum, opium, ysope, 
fengrec, [{lynsede{] of eche a dragme; spykenarde, 
saffrun, coral, silobalsamum, cassia fustula, 
cassia lignea, calamus aromaticus, reupontici, 
mirre, storax calamite, opoponac, 
bdelium, gumme armonyac, olibanum, sticados, 
spica celtica, sowþerenwode, 
acori, þat ys, þe rote of gladyn wyþ þe 
3elow floer, asary, þat ys, grounde yuy, braccei, 
[\f. 4r\] þat ys, brasille, yrys, þat ys, þe rote of gladyn wyþ 
the blaw floer, þe floer of þe holyhocke, 
squilles, baye leues, peletre, amomi, anyse, 
psillium, dauc, louache sede, fenel sede, 
whyte papie sede, longe peper, whyte 
peper, floer of holyhocke, of eche II scripules; 
enula campana a dragme and 
half; blak elebre, ginger of eche a scripule; 
hony or sucre as moche as suffi3eþ. Be 
vsed wyþ weyn ychaufed. 
 
[}ATHANASIA.}] That ys to sey no3t dedlyche. 
Yt ys goode properlyche for flux of 
blode of wommen, y3eue wyþ jois of planteyne, 
þe wyche furste schal be grounded 
vpon a gryndston wyþ molore, wyþ lapis 
sanguinaris, suche a ston as men burnesscheþ 
gold and syluer, so longe þat þe jois 
waxie al rede as blode, wyþ þe wyche be 
þe medycyne distempered; and be yt 3efe a3en 
flux of þe wombe, also meruylyche 
yt assettyþ, þe wyche also distempred 
on þe same maner. Ycast on þe nosterlys, 
yt stauncheþ flux of þe blode of þe nose. 
Take canel, cassia fustula, of eche III 
dragmes and VII corne wyght; saffre, squinanti, 
storax calamyte, surmonteyne, 
[\f. 4v\] betayne, henbane seed, merche sed, dauc, opium, 
anyse, of eche a dragme and half and III corne 
wyght; spykenarde, maces, castor, mirre, 
lapis sanguinaris, sankedracoun, rede 
corelle, munmye, þat ys, þe flesche of a jow ydryed, 
coste maryne, bole armonyac, þe 
rote of comferye, asary, þat ys, asarabaccara, 
þe rynde of mandrake, þe rynde of pomegarnet, 
pulliol monteyn, þe leues 
of bayes, mew, long peper, persely sed, off 
eche half a dragme; hony or sucre as 
moche as suffy3eþ. þe quantite þerof 
ys III dragmes, wyþ þe jois aboue seyde. 
Yt ys goode for lyenteria, dissenteria, and diarria. 
 
[}ALCALCOLON.}] þat ys to sei a goode bygynynge. 
Be yt 3ef to hem þat haueþ 
scherpe feueres, wyþ sirupe [{of violet{] of hote water 
or cold water. Be yt 3efe to hem þat haueþ 
þe feuere terciane or double terciane, wyþ 
II scripules or III of rubarbe, and wyþ water 
ychaufed ydistemperit, meruylyche yt worcheþ 
3ef yt be dronke. Be yt 3ef also to 
hym þat haueþ heete of þe y3en of coleryke 
smoke, and of a scherpe feuer, and 
to hem þat bethe lyuer sike in the jawnys. 
[\f. 5r\] Be yt 3efe wyþ jois of scaryol, or of fenel, 
or wyþ the decoctoun of capille veneris. 
Take mirabolanis citrine, kebulyne, þe 
rynde of hem, and of eyþer VI dragmes; mirabolanis 
yndi VII dragmes; violet flowrys, 
þe sed of porcelane, of eche half an 
ounce; mirabolanis bellerici and embelici, 
of eche a dragme and VIII corne wyght; 
mastic II dragmes and scripule; tamaryndes 
IIII ounces; þe floer of water lylye, berberys, 
rubarbe, of eche a dragme and 
IIII corne wyght; þe pulpe of cassia fustula, 
IIII ounces. þus yt ys yconfyted: in 
II pounde of water, be þer buylede an ounce 
of vyolet tylle þe water be sumwhat asette; 
þanne be þer þe water ystryned; þanne, 
afterwarde, be yt put fro þe fuyre, and of 
the same water take as moche as nedyþ 
to mollefye þe tamaryndes and þe cassia 
fustula; and þane lete stryne hem bothe 
þoro3 a strynoer, and put to a pounde and half 
of sucre, and boyle yt to the consumpcioun 
of the water; þanne put to the pulpe of 
cassia fustula and tamaryndes, and þanne, a3enwarde, 
boyle yt to þe consumpcioun 
of þe water. And 3ef þu wolte wete, whane 
yt ys sode ynow, put a drope þerof 
[\f. 5v\] on a marbulston, and 3efe yt cleuethe as 
hony, þanne put yt fram þe fuyre and 
lete yt. Put in þe poudre of þe spycerye 
aboue seyde wyþ a spater or a sklyce wel 
sterynge, tylle þei be encorporede togeder. 
þe quantyte ys III dragmes. 
 
[}ANTAMARON.}] That ys to sey a3eyn deþ. 
Yt ys for cephalargia, litargia, and 
to hem þat bethe stomatike, scyatike, 
podagre, and nefretike; and to hem that 
trauaylethe on þe matrice; and to hem 
þat beþ dyscolourede; and to hym þat wyþ 
þicke and þynne flewm bethe trauayled; 
and to hem þat mowe nou3t defye her mete; 
þe flewm and þe colore yt purgeþ, and watryssche 
humores wyþ ventosite. Take 
aloes epatic or cicotrine, V dragmes and 
half and VI corne wyght; mastic, II scripules 
and VI corne wyght; saffre, a dragme; 
asary, II scrypules and V corne wy3t; 
yreos, a dragme; aaron, dragones, of 
eche a dragme and II corne wyght; agaryk, 
colloquentida, salnitrum, ewforbe, 
castor, of eche II scripules and V corne 
wyght; hony or sucre as moche as 
[\f. 6r\] suffy3eþ. Be yt 3eue an eue on the 
maner of a chasteyne. 
 
[}ANTITODUM EMAGOGUM.}] þat ys to sey, boote or 
remedye a3eyne euel, þat ys to sey, 
ledyng awey menstruel blode. Yt ys 
goode for mony yuelys of wommen; the 
matrice þe wyche by vse ys not ypurgede, 
meruaylyche yt purgeþ. Bynethe 
yt sleþe. Ded þinge on þe wombe 
yt draweþ ou3t; and after childe berynge 
þat yt may not gon ou3t, meruaylyche 
yt purgeþ, and to helthe yt bryngethe; 
the ston of the bladder yt brekeþ, and 
purgeþ the vryn; yt helethe þe strangurye; 
yt heleþ the chaufynge of þe 
lyuer and gnawynge of þe splene, and to 
al þe entrels gret helthe yt 3efeþ; 
and to yuele dyffynige of þe stomake; and 
yt heleþ hem þat mowe no3t wyþholde 
her mete; þe flewme stronglyche yt 
bryngeþ ou3t and yt heleþ hem þat bethe 
coleryke; yt ys good for hem þat beþ 
nefretyke, and ho so drynkyþ yt, he schal 
gete helthe; yt prouokeþ þe emoroydes, 
yt openeþ at þe yuelys of al þe body; 
[\f. 6v\] hyt draweþ ou3t ded childe and oþer materies 
out of þe wombe; þe bladder yt purget; 
þe stomake yt comforteþ and chaufethe. 
þer nys no strenger bote to wommen 
þan þis antitodum, þe wyche ys profytabulle 
for hem wherfore. Yt ys 
goode to be warn to hem þat sufferethe 
þe emorydes or þe flux of þe menstrues 
or dissinteria. Take asary, amomy, 
acory, þe sed of arache, fenel sed, of 
eche a scripul and VI corne wyght; anyse 
II scripules; aristologia longa, mogwort, 
cassia fustula, of eche II scripules; dauk, 
II scripule; feþerfoye II scrypules and VII 
corne wyght; blac elebris, a scripule; 
bay leues, a scripule and half and III corne 
wyght; lycorys, a dragme; lupynes, II 
dragmes; myrre, II scripules and XIIII corne 
wyght; alym de plume, II dragmes; 
vecches, II dragmes; peletre, II dragmes 
and XIIII corne wyght; oroby, 
a dragme; elysaunder sede, a scripul; blac 
peper, II dragmes and VI corne wyght; pyonye, 
a dragme and VII corne wyght; the 
sede of rewe, II dragme; squynante, 
a scripul and XIIII corne wyght; merche 
[\f. 7r\] seede, saueyne, of eyþer a dragme and XIII 
corne wyght; clowis, II scripules; the 
rote of caperis, comyn, of eyþer a dragme; 
hony or sucre as moche as suffy3eþ. Be 
yt 3ef on þe quantite of a gret walnote, 
after a bathe wyþ hoote water. If þe pacyent 
be wyþou3t feuere, þau schal 3ef yt wyþ olde weyn. 
 
[}BLANCA.}] Yt ys clepud for yt purget 
whyte humores, þat ys to sey, flewmetyke 
humores. Yt ys goode also for hem 
þat [{beþe{] blerye y3ede, and for swellynge of þe 
y3en, and watryssche. Yt ys goode also for 
hym þat haueþ the palsey, and þe quakynge, 
and faldynge yuel. Take turbentyne, 
opoponac, galbanum, asafetida, serapinum, 
castor, antymonyum, brymstoun, bdellium, aspaltum, 
gumme armonyak, storax lyquide, the 
flesche of a leon ydryed, diagredium, ewforbium, 
agaryk, colloquentida, blac elebre, 
pollipodium, peletre, squynant, peucedanum, 
asary, ciperi, pionye, betayne, camedreos, 
pulliol monteyn, amomy, louache sede, 
rewe sede, sankdracoun of eche a dragme; 
canel, clowys, mastic, cardamomum, 
anyse, fenel sede, bawme, of eche half 
a scrypul; ambre V corne wyght; hony 
[\f. 7v\] or sucre as moche as suffi3eþ. 3ef III dragmes 
þerof wyþ weyn, in þe wyche sauge 
or cowslope haþe by ysode ynne. Yt may 
be 3eue an eue wyþ þe same weyn, in the 
maner of chasteyne. 
 
[}BENEDICTA.}] Yt ys clepud for alle 
men þat ys reseyued yt ys yblessed. 
3ef yt be 3ef to hym þat haueþ enfyrmyte 
a3eyn þe goute, artetyke, podagre, 
3ef yt be of coldness; yt purget 
þe reynes and þe bledder. Take turbit, 
sucre, of eche X dragmes; diagredium, 
hermodactules, roses, of eche VI dragmes; 
clowys, spykenarde, saffre, ginger, saxifrage, 
blak peper, amomi, persely sede, jeet, merche sed, 
salgemme, galyngale, maces, carwey, fenel 
sede, speragi, brusci, gromoly, of eche 
a dragme; hony or sucre as moche as sufffy3eþ. 
Be yt 3ef erlyche wyþ hote water on 
þe maner of chasteyne, and an eue wyþ weyn. 
 
[}CIMINATA ALEXANDRINA.}] þat ys to sey, 
poudre for saws. Take comyn, II 
ounces; canelle, IIII ounces, canel, sucre, 
ginger, of ayþer II ounces; clowys, spykenarde, 
[\f. 8r\] notemuges, blac peper, maces, 
of eche an ounce; lygnum aloes, cardamomum, 
of ayþer half an ounce. Confecte 
yt wyþ water of roses. 
 
[}CONFECTIO ALIPE MUSCATE.}] Alipa, þat ys 
to sey, medlure. Yt ys goode 
for chyldryn þat bethe asmatyke, and that 
haueþ straytnes of þe breste, and to hem þat 
mowe nou3t wyþholde mylke. Þerof ys 
made beste sensyng, þe wyche kynges 
and emperos [{haueþ{] in her schapelis, and yt gothe on 
moste precyous medycynes and lettuaryes. Take lapdanum ypurede, IIII ounces; fyn 
storax calamyte, an ounce and half; storax 
rubie, an ounce; lignum aloes, III dragmes; 
ambre, a dragme; camphur, a scripulle; 
muske, half a scripule; water of roses as 
moche as suffy3eþ. Confecte hit þus: on 
the hote somer dayes take storax, cakstorax 
calamyte, storax rubie, and lapdanum 
on a vesselle on þe sounne ycouerede wyþ a 
spinal clothe, þat yt toyche nou3t þe poudre, 
and þat þe sounne may þurlye þoro3 the 
cloþe, and whan þei beþ a lytylle ymollefyed 
in þe sounne, put hem on a morter 
[\f. 8v\] sumwhat ychaufed, and grynde hem so longe togeder 
tylle þei come to blak colore; þanne put 
to poudre of lygnum aloes and grynde hem 
togeder, and þe camphur also; afterwarde, 
grynde muske in IIII ounces of water roses, 
and of þis water euermore weete a marbleston, 
euermore stranglyche rollynge wyþ 
a smoþe borde on þe stone, euer puttynge 
to þe water for clesynge to þe stone bysides 
a softe fuyre or ellys on þe hote 
sounne, tylle yt haue dronke vp al þe water 
in þe wyche muske haþ be resolued, þanne 
euermore spryngynge on þe stone, and 
þanne make þerof smalle ballys on þe quantite 
of a cherye, and kepe hem welle on a 
vesselle wel ystopped. 
 
[}CONFECTIO GALLYE MUSCATE.}] þis confeccion 
goþ into precyous medycynes and letuaryes. 
Take mastic, II ounces; gumme 
arabik, an ounce; camphur, a scrypul; be 
al þees wel ygrounde and ysarsed smalle 
and trociscus, þat is to sey, rounde ballys 
on þe quantyte of a cherye, þerof yschape, 
ytempred wyþ water of roses and ydryed 
on þe schadow; and whan þei bethe welle ydryed, 
grynd hem smalle, and be þei medlede 
[\f. 9r\] wyþ III ouncis of oleum sambucinum, þat ys, oyle ymade 
of þe floeres of ellern, and þanne boyle 
hem ouer þe fuyre to þe halfendele, wyþ þe poudre 
of þe spycerye afternempnede wel ygrounde 
and ysarsed. Take canel, clowys, notemuge, 
of eche a dragme and a half, and afterwarde, 
take a quantite of water of roses ymedled 
wyþ muske and make þerof trociscus wyþ þine 
hondys. 
 
[}CONFECTION NERE.}] þus yt ys ymade: take 
ambre orientel or occidentel, an ounce; 
lignum aloes, III dragmes; muske, half a 
scripul; camphur, V corne wyght. þus yt 
ys confected: take a 3ife, a straynor or sum 
cloþe or canefas þat þer be non hool þoro3 
for þickenes, and þer put to ambre, [{streche þe straynor aboue a softe fuyre tille þe ambre{] lyquefye, and 
whan yt ys lyquifyed, be yt put fro the 
fuyre; þan put to lignum aloes smale ypoudred 
and ysarsed, and þanne muske, and at þe 
laste camphur, eueryche smale ypoudred 
by hymsylue; and þanne wyþ þine hondys, 
dylygentlyche ymalaxede, be yt ydrawe 
and trociscus þerof ymade. Yt ys goode 
to ache of þe matrice 3ef þe wommen resseyue 
smoke þerof by þe neþerer partyes; yt 
chaufeþ and conforteþ þe matrice, and yt 
makeþ þe matrice alredy to conseyue. 
[\f. 9v\] And yt ys þe precyouseste sence ther ys. 
 
[}DIAMARGARITON.}] Yt ys of tewye kyndes 
of margerye perles, wyche goþe þerynne. 
Yt ys goode for hem þat haueþ þe 
cardiacle, and to hem þat haueþ sorowe, and to 
hem þat haueþ febulnes of þe hert and 
of þe stomake; and mostewhat to hem þat 
beþ wastede and tysyke. Take canelle, 
clowys, spykenarde, galyngale, lycoris, 
lignum aloes, trociscus of diarodon, and 
diaw of eche a dragme and half; notemuges, 
maces, alipte muscate, sedewale, 
rubarbe, storax calamyte, of eche an 
dragme; margerie perles þurled and vnþurled, 
ginger, ossis de corde ceruy, schavynge 
yfere, blancebisance, of eche half 
a dragme; muske, ambre, cardamomum, 
louache sede, semen basiliconis, þat ys, osmunde 
sede, of eche a dragme, II corne wyght; hony or sucre as moche as suffy3eþ. 
Be yt 3ef on somer wyþ water of roses 
and on wynter wyþ weyne erlyche and 
at mydouernone. 
 
[}DIACOMERON.}] þat ys to sei, bryngyng 
a man fram deþ to lyue. Yt ys 
[\f. 10r\] ffor hym that bethe asmatyke, feblenes, 
þe tysyke, and al febulnes of þe stomake; 
feble lendene yt amendyþ; yt prouokeþ 
lecherye, and yt fulfylleþ al þinge the 
wyche diarodon julii makeþ mensyoun. 
Take antifolii, þat ys, þe grete clowys wyche 
ys founde amonge oþer clowys, ginger, of 
eche VI dragmes and a half; þe flesche 
of datis, tamaryndes, galyngale, spykenard, 
sedewale, costi, pelletre, rede corel, dragant, 
reuponticy, spyca celtica, anacardi, 
date stones, anyse, dylle sede, carpobalsamy, 
þe bayes of juniperi, a dragme 
and II scripules and IX corne wyght; whyte 
peper, blak peper, longe peper, of eche II 
dragmes, II scripules and VIII corne 
wyght; lymaylle of golde and of siluer 
or ellys, golde foyle and syluer foyle, ossis de corde cerui, of eche II scripules and 
VIII corne wyght; ambre, a scripule; hony 
or sucre as moche as suffy3eþ. 3ef þerof 
III dragmes erlyche and an eue wyþ weyne. 
 
[}DIAMORON.}] Yt haþe his name for yt ys 
made of beryes. Yt ys goode for al 
cawses of þe roof of þe mowþe and of þe 
þrote; yt rereþ vp þe 3ookselle of the 
þrote whan yt ys afalle and dryeþ humorys. 
Take beryes of þe mulbery 
[\f. 10v\] treo, half a pounde; blakberyes of þe rede 
brere, a pounde; hony as moche as suffy3eþ; 
muste or new weyn, III ounces. Þus yt ys 
confected: take jois of þe beryes and 
þe muste wyþ þe hony ypured, and boyle 
hem ouer softe fuyre tylle yt begynne 
to be þicke on þe maner of a þicke 
syrupe, and put yt vp on a clene vesselle; 
and whan yt ys nede gargaryse yt on 
þe mouþe towarde þe place þat þerfore ys. 
 
[}DIANTHOS.}] Yt ys clepud for yt ys made 
of þe floeres of þe rosemaryne. Yt 
ys goode for hem þat beþe sory, slendre, 
þe cardyacle, þe tysyke, and yt conforteþ 
hem þat beþe keuerynge ou3t of heare 
sykenes. Take rosmaryne, IIII 
ounces; roses, violet, licorys, of eche VI 
dragmes; clowys, spikenarde, galingale, 
notemuges, canel, ginger, sedewale, maces, 
lignum aloes, cardamomum, dylle sede, of 
eche IIII scripules; hony or sucre as moch 
as suffi3eþ. Be yt 3efe erlyche and at mydemorou 
wyþ cold lycour to hem þat bethe 
feuerys, and to hem þat beþ no3t feuerys wyþ weyn. 
 
[}DIASATURION.}] Yt ys clepud of the ballokes 
of saturyon, þat ys to sey, reringe 
[\f. 11r\] vp of mannis pyntylle. Be yt 3efe properlyche 
to hym þat suffereþ ache of 
þe reynes; yt prouokeþ lecherye meruyolyche, 
and swyfynge yloste be any 
cause yt restoreþ wyþou3t 
any tarynge. Take þe ballokes of 
saturion al grene, pastenepes, yrynges, 
nucis indice, rotes of shyrwytes, pynes 
ymoundede, of eche II dragmes and half. þus yt 
schal be confected: eueryche schal be 
made clene by hymsylue and smale ygrounde, 
and þane take as moche hony 
or sucre þerto as nedeþ and lete yt boyle, 
and at þe ende of þe boylynge put 
in þe pouderys aboue seyd wyþ VII 
corne wyght of muske ytempered wyþ 
water of roses at þe laste be put þerinne, 
and so put yt vp on a clene vessel, 
and 3ef þerof a sponful wyþ swete weyn. 
 
[}DIAPRUNYS OR DAMACENO.}] Ys made of 
of plumes wyche men clepeþ damacenys. 
Yt ys goode for scherpe and ouerscherpe 
feuerys wyche bethe clepud 
causen, sinocha, and oþer on þe bygynnynge 
of þe sekenes. Take new plumes 
of damacenys, a goode quantyte, and 
[\f. 11v\] put hem on a clene bason or on a panne, 
and put so moche water þerto þat þei mowe 
be couered, and lete boyle hem ouer þe fyre, 
and hale ou3t þe water and strayne hem 
þoro3 a cloþe; and þanne take an ounce and 
half [{of violet{] and lete boyle on þe same water of þe 
seoþinge of damacenys; þanne drawe 
ou3t þe vyolet and put a quantyte of 
þe water þerof on II pounds of sucre and a pounde 
of þe pulpe of þe damacenys, and lete 
boyle togeder tylle yt bygynne to be 
þicke; þanne put to an ounce of cassia 
fustula and a dragme of tamaryndes, 
ydissolued and ystrayned byfore wyþ the 
forseyde water of þe boylynge of þe plumes; 
euermore wyþ a spature or a sklyce 
wel sturynge, afterwarde þe poudre 
of þis spycerye be ouer spryngede. Take saunderys, whyte and rede, spodium, rubarbe, 
canel, of eche III dragmes; violet, roses, 
scariole sede, berberyes, joys de lycorys, 
dragant, of eche II dragmes; semen melonis, 
cucurbite, citrilles, cucumerus ymounded, 
of eche a dragme. 3ef eche 
howre of the daye wyþou3t dyagredium; 
and 3ef 3e wolle make yt laxatyf in euerych 
pounde þerof, put VIII scrypules 
[\f. 12r\] of diagredium and 3ef þerof on þe maner 
of a chasteyne wyþ hote water erlyche. 
 
[}DIAPRASIUM.}] Yt haþe his name of an 
erbe yclepud horehounde þe [{wyche{] ys put 
þerinne more þanne of any oþer spycerye. Yt 
ys goode mostewhat for coldnes of 
þe breste and stopynge þerof and al coldnes 
of þe brayne, and vnkynde hete of þe y3en, 
and of þe palate, and of þe rof 
of þe mowþe; and a3eyn al spyces of þe 
breste wyche comeþ of coldnes; and yt 
heleþ wondurlyche þe goeynge doun 
of þe roof of þe mowthe whan yt ys 
falle. Take grene horehounde, V 
dragmes and half; dragant, pynes ymounded, 
almandes ypared, þe flesche 
of datys, fat fygus, resouns of corens, of 
eche III dragmes and half; canel, clowys, 
notemuges, maces, lignum aloes, galyngale, 
sedwale, ginger, spykenarde, lycorys, reuponticum, 
anacardi, storax calamite, 
mastik, myrre, galbanum, turbentyne, yreos, 
arystologia longa, whyte peper, anyse, dille 
sede, merche sede, elysander sede, saxifrage, 
of eche II dragmes; hermodactules, 
origanum, peucedanum, squinante, 
[\f. 12v\] cardamomum, blac peper, carwey, louache 
sed, turmentylle, of eche a dragme and half 
and II corne wyght; carparys, gencyane, 
of eyþer II dragmes; bawme, diptanum, 
pulliol ryal, peletre, sauerye, semen basilyconis, 
þat ys, osmound, pyonie, longe peper, 
amony, whylde persely sede, of eche a 
dragme and II corne wyght and þe þridde 
parte of a corne wyght; silobalsamy, [{cassia fustula, rede corel, schauynge of yuere, carpobalsami{], dauci, 
of eche half a dragme; muske, ambre, 
ossis de cordi cerui; hony or sucre as 
moche as suffy3eþ. Be yt 3ef wyþ hote 
weyn in þe wyche ysope haþ be ysode 
ynne and dragant. 
 
[}DIAOLIBANUM.}] Yt ys seyde forwhy olibanum 
goþe þerynne. Þe terys of þe y3en stronglyche 
yt strayneþ; þe ache of þe mygrane 
and of þe y3elydes yt heleþ. Take castor, 
opium, henbane sede, of eche IIII dragmes; 
cassia fustula, II dragmes and II scripules; 
maces, saffre, olibanum, of eche II dragmes; 
reupontici, amomy, of eche a dragme 
and II scripules; mirre, a dragme and 
half; spikenarde, peletre, ewforbe, whyte 
peper, of eche a dragme; hony 
[\f. 13r\] or sucre as moche as suffy3eþ. Be yt 3efe 
wyþ weyn ychaufed in þe wyche olibanum and sauge haþe by sode ynne. þe squinance 
yt cureþ wyþ decoctoun of tysane. 
 
[}DIARODON ABBATIS.}] Yt ys yseyde diaron 
of roses, abbatis for a abbot compowned 
yt. Be yt 3eue properlyche to hem þat beþ lyuer 
seke on þe jawnes, tysyke and etyke and on 
þi cardiacle, þe wyche suffreþ of hete, and 
to hym þat beþ couerynge of longe lastynge 
sykenes. Take saundres, whyte and rede, 
of eche II dragmes and half; asary, spikenard, 
mastik, cardamomum, saffre, lignum aloes, 
clowys, galingale, galia muscata, anyse, 
fenel sede, canel, joys de licoris, rubarbe, 
semen basiliconis, barberis, scariol sede, porcelane, 
semen melonis, cucurbite, citrilles, 
cucumerus ymounded, of eche a scripule; 
ossis de corde cerui, margerie perles, of 
eche half a dragme; sucre, roses, candy, 
of eche an ounce and III dragmes; camphur, 
a scripul and VII corne wyght; muske, IIII 
corne wyght and half. Yt be 3efe wyþ 
syrupe of roses or wyþ water of roses 
erlyche and at midomorou. 
 
[\f. 13v\] [}DIAPENIDION.}] Yt ys yseyde of penides, 
the wyche goþ þerinne more þanne 
of any oþer spycerye. Yt ys goode for alle 
yuel of þe loungene and to hoosnesse 
of þe voys icome of dryenesse, and tysyke. 
Take penides, XV dragmes and half; 
pynes yclensed, almanudes ypared, 
whyte popy sede, of eche IIII 
dragmes and a scripul; canel, clowys, 
joys de lycoris, dragant, gumme arabyk, 
amydoyne, semen melonis, citriles, 
cucurbite, and cucumerus ymounded, 
of eche a dragme and half; camphur, 
þe þridde parte of a dragme; sucre or 
syrupe of violet as moche as nedeþ. 
 
[}DIACIMINUM.}] Yt haþe his name for 
þer goþe more þerof þerinne þan 
of any oþer spycerye. Yt ys goode principalyche 
to þe breste and a3eyn coldenesse 
of þe stomake; and a3eyn wynde 
and ventosite of þe entrels. Yt ys goode for hym þat be feuerous and to hym 
þat haueþ þe quarteyn. Take comyn, 
a day byfore yleyde onfuse and ydryed, 
VIII dragmes and a scripule; canel, 
[\f. 14r\] clowys, of eche II dragmes and half; ginger, 
blak peper, of eche II dragmes and V corne 
wyght; galingale, sauerye, calamyntes, 
of eche a dragme and XIIII corne wyght; 
longe peper, a dragme; spykenarde, notemuges, 
anyse, of eche II dragmes and 
half; hony or sucre as moche as suffi3eþ. 
Be yt 3eue aftur mete. 
 
[}DIACASTOREUM.}] Yt ys seyd of castor the 
wyche goþe þerinne. Yt ys goode 
for þe faldynge yuel in þe swonynge, 
and for þi mygryme; yt amendeþ the 
palsey of al membris; yt dissolueþ þe 
enpostum of þe splene and of þe lyuere and 
al sekenes þat groweþ of coldnes. 
Take castor, myrabolanis, of eche III 
dragmes, a corne wyght and half lasse; 
mirre, ewforbe, of eche a dragme and 
XIIII corne wyght; aloes, a scripule and 
half a corne wyght lasse; maces, antimonium, 
peletre, lycores, dragant, calamus 
aromaticus, salnitrum, galbanum, squinant, 
opoponac, spykenarde, sarapinum, notemuges, 
cassie lignea, longe peper, whyte 
peper, and blak peper, sylobalsamy, 
[\f. 14v\] corpobalsami, colloquintida, reupontici, 
storax calamyte, ginger, canel, of eche a 
dragme and II corne wyght; staffisagre, 
dauc, fenel sede, persely sede, storax rubia, 
sankdragoun, olibanum, cardamomum, 
agaryk, mastik, sal, armonyak, sedewale, 
anyse, of eche II dragmes and IX corne 
wyght; sauarye, ysope, merche sede, surmonteyne, 
bayes of lorel, cost, wylde 
persely sede, camodreos, pulliol ryal, 
origanum, balsamite, osmond sede, þe joys 
of wylde coul ydryed, asary, sauge, 
roses, bdellium, of eche XIII dragmes; 
carparis, of eyþer XI corne wyght; peucedanium, 
warmode, of eche VII corne wyght; anacardi, 
saueyne, gencyane, þe rynde 
of mandrake, of eche XI corne wyght; 
yreos, III corne wyght; hony or sucre as 
moche as suffy3eþ. Be yt 3ef on þe quantite 
of an auellane for euelys of þe hed 
wyþ þe seoþinge of hyndhale; to hym þat 
beþ lyuer seke wyþ þe seþinge of warmode 
or hertystonge; for hym þat beþ 
splenetyke wyþ þe seþinge of caparis 
or calamynte; to hym þat beþ nefrytike 
or on þe ston wyþ þe seþinge of gromyl 
[\f. 15r\] alysaundre or saxifrage. Be yt 3eue 
erlyche and let þe pacient faste tille non. 
 
[}DIACASTUM.}] Yt ys goode properlyche for 
hym þat beþe splenetyke and on the 
dropesie and leucoflewme, þe wyche ys 
wyþou3t trauayle of heete. Take 
anyse, asari, of eyþer II dragmes and II 
scripules; squinant, blak peper, mirre, 
of eche II dragmes and half; rubarbe, 
safre, aristologia rotunda, of eche a dragme 
and II scripules; cost, a dragme and 
half; canel, cassia lignea, of eche a dragme 
and half and II scripules; hony or sucre 
as moche as suffy3eþ. Be yt 3eue wyþ 
decoctoun of carparis or hertystonge 
an eue and at morowe. 
 
[}DIAYRIS.}] Of þe rote of yrys yt ys 
clepud. Yt ys goode to hem þat 
beþ haske or hoose and on þe coug3he; þe 
vois yloste yt restoreþ, 3ef yt be coldenes. 
Take yrys, an ounce; pulliol ryal, 
ysope, lykerys, of eche VI dragmes; 
dragant, almandes ypared, pynes, 
canel, peper, ginger, of eche IIII dragmes; 
[\f. 15v\] ffyges, þe flesche of datis, reysons of corens, 
of eche IIII dragmes and half; storax 
rubee, II dragmes and half; hony or sucre 
as moche as nedeþ. Be yt 3ef wyþ weyn hote. 
 
[}DIACALAMENTUM.}] Yt ys seyde of calamentes. 
Yt ys goode properlyche to al 
yuelys of þe longen of coldnes, mostwhat 
to hym þat beþ in alde age. Yt ys 
goode for þe coug3he of colde cause 
and to hym þat haueþ þe quarteyne, 3ef þei 
vsed. Take calamynte, ysope, blake 
peper, surmonteyne, persely sede, of eche 
IIII dragmes and II scripules; louache 
sede, a dragme; merche sede, a dragme; 
ameos, olibanum, canel, ginger, of eche 
II dragmes; hony or sucre as moche as suffi3eþ. Be yt 3eue after mete or after soper. 
 
[}DIACONIDION.}] Hit haþe his name of 
blak papie wyche goþe þerinne. 
Yt ys 3ef to hym þat beþ nesche wombed 
and mostwhat to hym þat haueþ dissinteria, 
þe wyche ys a kynde flux, wyþ 
reyn water in þe wyche spodium haþe 
[\f. 16r\] by ysode ynne or wyþ water of roses, and 
to hym þat haueþ lyenteria wyþ weyne 
and sode. Take XIII hedes of blake 
papie, nou3t to grene ne to drye, 
roses, II dragmes and half; saffre, lycoris, 
acacia, of eche a dragme a dragme; 
myrtilles, þat ys, hoortene, an ounce; 
corelle, whyte and rede, sumac, sancdragon, 
letuce, floer of holyhocke, of eche 
II scripules; porcelane sede, half a 
dragme. Þus yt ys confectyd: be þe 
hedes of þe papie yput on so moche 
reyn water þat þei be couered, and lete hym 
be so III dayes, and on þe same water lete 
hem boyle to þe þridde parte and þanne, 
be þei strayned and on þe water þerof 
be þer put a pounde and half of mel 
mirtillum, and in suche hony be þei medeled, 
and þanne, in þe ende of þe decoctoun 
be þe pouderys aboue seyde. The 
confecion of mel myrtillum ys suche: 
take II pounde of hony despuned 
and put þerinne a pounde of þe joys of 
hoortis, þat ys, billeberie, and be yt ystrayned 
and yboyled to þe consumpcion of þe jois. 
 
[\f. 16v\] [}DIASENE.}] Yt hathe his name for 
þer goþe more þerof þerinne þan 
of any oþer spycerye. Yt ys goode for hym 
þat bethe melencolyc and sory, and to hym 
þat haueþ þe cardiacle and wowdenes. 
Take sene, an ounce; cardamomum, 
clowys, galyngale, lignum aloes, maces, 
longe peper, ginger, sedewale, spykenarde, 
notemuges, of eche III dragmes; 
auellanes, iparched, a pounde; sew ybrende, 
II scripules; lapis lazuly, a dragme; 
sucre, V dragmes. Be yt 3efe wyþ water 
in þe wyche sene haþe yley enfuse al ni3t. 
 
[}DIAPAPAUER.}] Take jois de licoris, 
dragant, gumme arabik, of eche X 
dragmes; whyte papie sede, penides, 
of eyþer XX dragmes; swete almande 
ypared, X dragmes; amydone, þe sede 
of quynces, porcelane, of eche V dragmes; 
þe sedes of melonys, cucurbites, 
citrilles, cucumerys ymoundede, letuce 
sede, þe sede of hockys, of eche II 
dragmes; tempered wyþ syrup of violet. 
 
[\f. 17r\] [}DIADRAGAGANTUM CALIDUM.}] Yt ys goode 
to hym þat haueþ þe coug3he of 
colde flewm, and to hym þat mowe not 
reche ne þrowe ou3t þe glat; and to 
hym þat beþe asmatik, lyuer syke, and 
to hym þat pypeþ wyþinne, and to hym 
þat may not welle fesche her brathe, 
and to alle streytenes of þe breste; the stomake yt conforteþ, þe digestyoun 
yt procureþ. Take dragant, þre dayes 
enfuse in water, a pounde; ysope, III dragmes; 
almand, pynes, lynsed, of eche III 
dragmes; fencrek, canel, of eche II dragmes; 
licoris and jois de lycoris, of eche 
half a dragme; hony, sucre as moche as nedeþ. Be yt 3ef on þe maner of 
a walnot, wyþ hote lycour to hem þat bethe 
feuerous, and wyþ weyn to hym þat bethe no3t feuerous. 
 
[}DIADRAGANTUM FRIGIDUM.}] Yt ys goode a3eyn 
al yuel of þe longgyn, the 
wyche comeþ of þe hete; mostwhat to 
hym þat beþ tysyk and etyk and pleuretik, 
and to al cowg3he þe wyche [{comeþ{] of heete; 
and to al harnesse of þe tonge and of þrote. 
And yt schal be 3ef to þe pacient 
[\f. 17v\] lete yt be holde so longe on þe mowthe 
tylle yt be dyssolued sumwhat. Take 
whyte dragent, II ounces; whyte gumme 
arabyk, an ounce and II scrypules; amydon, 
half a dragme; lycoris, III dragmes; 
penides, III ounces; þe sedes of melonys, 
citrilles, cucurbites, and cucumerys 
ymounded, of eche II dragmes; camphur, 
half a scripul; sucre or 
hony as moche as nedeþ. 
 
[}DIACITONITON.}] Yt haþe his name of 
quynces of þe wyche yt ys made 
of. Yt procureþ digestion, yt wyþholde the 
vomyte, brakynge and castynge; yt amendethe 
ventosyte of entrelys; yt makeþ 
goode colour; and yuel colour yt reperayellyþ. 
yt ys goode also to hem þat haueþe 
to moche dissolucioun, and mostwhat to delycious 
men good odour and safour and wondurlyche 
yt conforteþ. Take quynces and kut hem 
on IIII partyes and gader ou3t þe curuelles; 
and barboyle hem on water, and streyne hem 
þoro3 a canfas of þe wyche strynynge out, 
þat ys, pulpe, take IIII pounde; sucre or hony, 
a pounde and half, and þanne lete hem 
[\f. 18r\] boyle wel ouer þe fuyre, euermore wel 
sturynge wyþ a spater or a 
sklyce tylle yt begynne to be þicke; 
and whan yt ys as þicke as bredlym 
put fro þe fuyre and put ynne þe poudre 
of þis spycerys afturnempned wyþ a spature 
euermore sturynge, and sprengynge 
vpon. Take canel, a ounce and half; ginger, 
an ounce; peper, licoris, galyngale, of 
eche half a ounce; clowys, notemuges, of 
euery III dragmes; spykenarde, lignum aloes, 
maces, cardamomum, of eche II dragmes; 
sedewale, an ounce; and þan put yt vp yn a vessel. 
 
[}ESDRA.}] Ys seyde for Esdra þe prophete, yt 
furste compowned. Yt ys goode properlyche 
and hym þat beþe melencolec, and to hym 
þat haueþ euel talent to mete yt ys 
goode also. Peple þat eteþ coles, dawes 
of walles and schulles of eyryn and oþer trofelys 
and to to moche coldnes of þe brain, y3ef 
wyþ hote weyne on þe quantite of auellane. 
Yt ys good for þe rodenesse and ache 
of þe eres ydistempered ouer the 
same maner, and anoygntede and to dou3te 
fulle berynge of chylde of a womman, 3ef 
[\f. 18v\] hyt be distempered wyþ joys of 
mogworte or of sauayne, anoygnted 
to eyþer syde fram þe nauele dounwarde; 
to an olde and moystye cowg3he ydistempered 
wyþ joys of tysane or amydoyne, and 
to alle chappes of þe lyppes 3ef þei be 
anoygtede þerwyþ. Yt ys goode also 
a3eyn bytynge of venemous bestys, 
adderes, taddes, apes, wowde houndys, 
and oþer. Yt ys goode also for hem þat bethe apoysnde 
or envynemed wyþ bytynge of venemous 
bestys. þere yt be IIII 3ere, 3ef yt be dronke 
wyþ wyne or be boyled wyþ wyn or wyþ the 
joys of myntes distempered, and vpon þe 
wounde anoygntede. Take alipta, 
myrre, sucre, leues of rew, merche sede, 
camedreos, fengrek, of eche a dragme 
and half and VII corne wyght; schauynge of 
yfere, rewe sede, wylde sauge, pulliol 
monteyne, balaustie, þat ys, þe floer of pummegornet, 
of eche a dragme, VII corne wyght and half; canel, clowys, carperis, 
pulliol rial, sowþrunwode, persely sede, 
blacke peper, date stonys, of eche II scripules and [{a{] corne wyght; galyngale, ginger, 
[\f. 19r\] saffre dort, anacardy, jeet, þe reynde of 
mandrake, acory, thyme, ysope, floer a 
holyhocke, semen basiliconis, dauc, fenel, þe 
sede of hockes, þe berye of oliue, goode 
olde weyn, of eche half a dragme, halfe 
a scripule of corne wyght; bawme, 
saffre oryentelle, maces, cooste, gallia 
muscata, calamus aromaticus, cassia fustula, 
mirabolanis indorum, spica celtica, 
silobalsamy, dragant, corelle whyte and 
rede, storax, castor, opoponat, bdellium, 
aspaltum, galbanum, turbentyne, triacle, mastike, 
adrianum, þe muste of a colte, þe wombe 
of a coote, reupontici, astrologia longa, 
asari, hermodactules, mei, iris, peletre, yreos, 
peucedanum, genciane, epithime, 
mogworte, violet, terra sigilata, bole 
armonak, þe leues of pomesytre, lawryol, 
myntes, fiueleuede gras, carppobalsamy, 
aneyse, amony, whyte papie sed, 
osmonde, þe semen of rewe on gardens, 
bayes of lorel, sancdragoun, loodestoun, 
lapys agapis, ossis de corde cerui, 
petrolium, olium muscelum, of eche a scripule 
þe III parte; camphur, ambre, margeri 
perlys þurled [{and{] vnþurled, blactebisancie, 
[\f. 19v\] floer of ellerye, storax calamyte, serapinum, 
soufre vif, antimonium, gumme armonac, acasie, 
bethonice, water lylye, ypoquestidos, 
þe leues of holyhocke, þe floer of eleandre, 
valerian, herehounde, 
brymstoun, warmode, elysander, ewforbe, 
tounnkerse sede, cardamomum, dille sede, 
kockel, louache, þe sede of sitrilles, longe 
peper, blac peper, uermeloun, þe ys joys of 
wyld coul ydryed, aque vitis, þat ys, þe water of a 
vyne [{whan{] ys kut, and þane a viole of glas 
yhanged vndernethe, and lete dropye þeron, 
of eche a scripule and II corne wyght; 
lytarge, amydoyne, opium theobaycum, calamus 
aromaticus, henbane sede, of eche 
VII corne wyght; hony as moche as suffy3eþ. 
Be yt 3eue an eue wyþ hote lycour 
on þe maner of an auellane. 
 
[}ELECTUARIUM DUCIS.}] Yt ys of an abbot on 
court þe wyche compowned this 
lectuarye for nede of duk Robert. Ys ys 
good for indigestioun and ventosyte of þe 
stomake and of þe entrels, and to ache of 
þe boctokes, and for yuele of þe stone. Take 
aneyse, II dragmes and XV corne wyght; 
lycorys, mastik, of eche III scripules and 
[\f. 20r\] V corne wyght; camedreos, ginger, canel, 
galyngale, fenel sede, of eche a scripule 
and V corne wyght; calamyntys, cassia lygnea, 
peletre, whyte peper, longe peper, squinant, 
ciperi, dauc, yreos, amomy, maces, asari, 
of eche a scripule; spykenarde, saffre, 
gumme arabyk, dragant, dylle sede, calamus 
aromaticus, quibybe, clowys, carpobalsamy, 
louache sede, elysandre sede, iuniperi, 
sarmonteyne, pectafilon, þat ys, fiuelued gras, 
sperage sede, ameos, mew, þe sede of netle, 
þe sede of pomycitre, acori, þe rote of 
sperge, rupontici, rubarbe, notemuges, 
lignum aloes, semen basiliconis, gromyly, 
saxifrage, melonis, citrilles, cucurbites 
and cucumerys, persele sede, ben album, ben rubium, 
storax calamyte, cardamomum, of eche 
V corne wyght; penides, a ounce and II scripules 
and half; hony or sucre as moche as 
suffy3eþe. 
 
[}ELECTUARIUM PLURIS.}] þat ys to sey a medycyne 
fulfylled. Yt ys goode for hem 
þat beþ malencolec and sory, and to moche 
feblenes of þe stomake and of þe hert; yt reperileþ 
þe muynde, yt scherpeþ þe 
wytte. Yt ys goode for þe faldynge euel 
and to al feblenes of þe brayne. Take 
[\f. 20v\] canel, clowys, lignum aloes, galingale, notemuges, 
ginger, spodium, squinant, ciperi, 
roses, violet, of eche a dragme and XVI 
corne wyght; maces, licorys, storax calamyte, 
mastik, balsamyte, cardamomum, 
longe peper, murtylles, þat ys, hoortene, the 
rynde of pomecitre, of eche II scripules; 
and sterne wyþ ben album, ben rubea, corelle 
whyte and rede, sew brent, of eche 
II scripules, II corne wyght and half; musk, 
VIII corne wyght and half; camphur, V 
corne wyght; hony or sucre as moche 
as suffi3eþ. Be yt 3efe erlyche and on eue 
wyþ syrup of roses to hym that bethe 
feuerous, and to hym þat beþe not feuerous wyþ wyn. 
 
[}ELECTUARIUM DE SUCCO ROSARUM.}] Yt haþe his 
name of þe same jois of roses. Yt 
haþe be proued a3eyn þe hoote goute, and 
þe red colre yt purget; and hem þat beþ 
keuerynge fram sekenesses, þat ys to sey, cotidian 
and þe tercian, yt purget wyþou3te 
greuance; and þe remanaunt of yuelle 
humores, wyche beleueþ, stronglyche yt 
dryueþ ou3t. Take sucre, jois of roses, 
of eyþer VI scripules; spodium, III dragmes; 
diagredium, III dragmes; camphur, a 
[\f. 21r\] dragme; temperi yt on þe maner of a letuarye 
on bullynge ouer þe fuyre. Be 
yt 3eue wyþ hote water of þe maner of a 
chasteyne on þe morowtyde. 
 
[}ELECTUARIUM PSILLITICUM.}] Of þe sede sillium 
yt ys cleped. Yt ys preued a3en 
þe red colre. Yt ys goode for tercian and 
a3en þe scherpe feuers; to hym þat beþ 
lyuer syke and on þe jawnnes. Þus yt ys 
confected: sillium smale ygrounde, III 
dragmes; put inne seþe hote watur 
III dayes. Afterwarde be yt streyned on 
þe maner of mustilage; afterwarde to þe 
same mustilage be þer put III ounces of 
scamoney, sucre, III pounde and so lete hem 
lye togeder III dayes. Afterwarde be yt 
ysode and fram þe fuyre and put þe poudre 
of þes spyces and put þeron. Take saunderys 
whyte and rede, spodium, jois licoris, 
of eche a dragme and half; rubarbe, dragant, 
gumme arabik, violet, berberis, of 
eche half an ounce; scariole sede, porcelane, 
of eche III dragmes. In somer be yt 
3eue eue and ellys after þe furste slepe. 
Yn wynter aboute mydnyght, euery tyme 
wyþ hote water in þe maner of a chasteyne. 
 
[\f. 21v\] [}EMPLASTRUM APOSTOLOCON.}] þat ys to seye, 
a harde confectoun. Yt ys good to make 
smale þe empostoun þer a wounde haþe þat þer 
be, and for þe ache þerof on what partye of þe 
body so þat yt be. Yt draweþ ou3t also a 
takle istiked on a membre. Take lytarge, 
VII ounces; newe 3elow wax, colophonie, 
of eche an ounce; gumme armonyac, 
lapis calamynary, þat ys, calamyne, of euerych 
VII dragmes; mastik, olibanum, þe loodstone, 
of eche half a dragme; turbentyne, 
galbanum, bdellium, mirre, es vstum, crocus, 
ferri, limaylle of cropoer, diptanum, aristologia 
rotunda, verdgres, opoponak, of 
eche IIII dragmes. Þus ys confected: the 
galbanum, armonyak, and þe opoponac sumwhat 
to quantite, be þei put on weyn al 
nyght, þat þei be couered, and on þe morowe 
be þei boylled, þat þei relente on þe fuyre; 
and þoro3 a straynor be þei strayned, and a3enwarde 
boyle þei be to the consumpcion 
of þe weyn; and þe letarge into smalleest 
poudre and bryght be yt yboylled on 
oyle suffi3entlyche on a panne or on 
a cawdron be þei distermpered, and vpon 
[\f. 22r\] the fuyre be yt put and lete yt boyle so 
longe, euermore wyþ a sklyce euermore 
sturynge tylle yt begynne to wax 
þicke on þe maner of wax, and anon put 
to þe wax, and whan þe wax ys molte put 
to þe colophonie, mastike, olibanum, and 
myrre and þanne bdellium and viscus quercinus, 
and þanne turbentyne; and þanne remeuye 
yt fro þe fuyre, and þanne lytille and lytille 
be þe gummes and put ynne and þe verdgres 
and þe oþer, euermore sturynge wyþ 
þe spater tille yt begynne to wax rede, 
and þane þe diptaun and aristologia rotunda, 
and þanne caste yt on water and worche yt vp. 
 
[}EMPLASTRUM CERONEUM.}] Yt ys goode for ache 
of þe spandes and of þe breste of coldnes; 
and 3ef cold humore make þidur his 
discurs, merualyche yt vndoþe; 
and emplastred, þe enpostoun of þe splene 
yt mollyfeþe. Yt ys good also to hym þat 
bethe on þe dropesye of cold cause, and of 
þe lyuer; also yput vppon yt asseteþ moche 
of coldnes of þe matrice. Take pyche, 
wax wel yclensed, of eche II ounces, and 
armonyac, turbentyne, colophonie, 
saffre, of eche an ounce and III dragmes; 
[\f. 22v\] aloes, olibanum, myrre, lapdanum, of eche an 
ounce; opoponac, galbanum, storax calamyte, 
mastic, alym, of eche VI dragmes; 
storax rubee, bdellium, of eche III dragmes. 
þus yt ys confectid: serapinum, armonyac, 
opoponac, and galbanum sumwhat ybrused. 
Be þei put on weyn and be þei arayed 
as yt ys sayde in apostolicoun; and be 
þei boyled tylle þe mydel of þe wastyng 
of þe weyn on a basyn or on a panne 
ouer þe fuyre; 
and þanne, afterwarde, whan yt bygynneþ 
to boyle ouer þe fuyre, put in þe pyche 
wel yclensed, wyþ a spater euermore sturynge 
tylle yt be molte and þan put to þe wax, 
and whan þe wax ys molte put to colophone, 
storax and lapadanum, and þan afterwarde, 
olibanum and mastic and þan mirre 
and bdellium and þan turbenteyne and þan þe 
alym and þe lytarge; and þan, whan yt ys 
ysode ynow, be yt put ynto cold water; 
þanne drawe yt ou3t fro þe water wyþ 
þyne hondes tylle al þe water be gon 
ou3t; þan put yn whyle yt ys hoote 
poudre of aloes and lete þinne hondes 
be anoyngted wyþ oyle de bay; þanne 
lete yt lycke vp þi saffre wyþ malaxynge 
[\f. 23r\] þinne hondes and oyngnted wyþ the 
same oyle and make rollerys. 
 
[}EMPLASTRUM OXIRACROCEUM.}] Yt haþe his 
name oxi, of þi vinegre and croceum, 
of þe saffrun. Yt ys good principalyche 
to bryche of bonys and to al ache of þe 
membris; þe harde empostum in what 
partye of þe body þat yt euer be, yt 
mollyfyed a3eyn and dissolueþ, where 
olde curgeauns of Salerne vsed non [{oþer emplasre. Take saffron, piche, colofonie,{] 
wax of eche 3 ounces; turbentyne, 
galbanum, armonyac, mirre, olibanum, 
mastic, of eche an ounce and [{III{] dragmes; 
saffron, a ounce. In þis maner yt ys made: 
þe galbanum and þe armonyac sumwhat 
to brusede be þei put in vinegre alle 
nygt. On þe morow put yt ouer þe fuyre 
tylle yt be lyquifyed and þanne streyne 
yt þoro3 a strynoer, and eftsone put yt 
ouer þe fuyre a3eyn, þat þe vynegre be 
sumwhat ywasted; þan put yt ynne 
þe pyche and whan þe pyche ys liquefied, 
put in þe wax and whan þe wax 
ys ymolte, put ynne colophonye and 
þanne þe turbentyne and þan mastic, 
olibanum and mirre, wyþ a spater euermore 
[\f. 23v\] sturynge and þan at þe laste, whan yt ys ysode 
ynowe, buylde yt in cold water and 
þane drawe yt ou3t fram þe water and wrynge 
yt wyþ þinne hondes, and aoynted wyþ olium 
laurium; þan put þe poudre of saffre vpon 
and gobetis ymade þerof be þei kepte. 
 
[}EMPLASTRE TO WYLDNES OF SCHABBE.}] Take 
souffre vif, a pounde; pyche, II pounde; 
wax, III ounces; oyle, as moche as nedeþ 
and confecte yt togeder; and vse yt in þe sunne 
or in þe baþe wyþ a oyngtynge. 
 
[}ELECTUARIUM LAXATIUUM FRIGIDUM COPHONIS.}] 
Take silium, II pounde; sucre or hony, 
II pounde and half; scamoney, III dragmes; 
gumme arabik, porcelane, maces, lycoris, 
rubarbe, dragant, saundris white 
and rede, spodium, schauynge of yfre, scariol 
sede, roses, of eche an ounce. Confecte 
yt þus: þe sillium day and nyght tempere 
yt wyþ reyne water, þan streyne yt strongelyche 
þoro3 a canefas, þan 
wyþ þe strynenge, þerof put þre ounces 
of diagredium, þan boyle yt so longe 
tylle þe substans rerye hymselue vp 
on þe vesselle; put yt þanne in þe morter 
[\f. 24r\] sondenlyche meuynge medlynge to 
þe poudres of þe spicerye aboue seyde; 
þan put to poudre of sillium ydried 
ouer þe fuyre a pound and half. 
 
[}ELECTUARIUM DULCE.}] þe wyche ys goode 
for þe goute, arthetik, podagre, palsie, 
sietica, collica passio, and for þe ston. Take 
sene, ginger, longe peper, and blac, canel, 
clowys, peletre, of eche V dragmes; 
salgemme, fenel sede, carpobalsamy, 
persely sede, spica celtica, of eche a dragme; 
saxifrage, silobalsamy, gromyl, 
elysander sede, bruske, speragi, cardamomum, 
maces, galingale, hermodactules, 
of eche II dragmes; ginger, a dragme 
and half; diagredium, III ounces; rubarbe, 
pollipodie, of eyþer IIII ounces; sucre or hony 
as moche as nedethe. 
 
[}ELECTUARIUM FRIGIDUM COPHONIS}] Yt purget 
þe rede colore. Yt heleþ þe tercian, the 
symple, and þe double. Yt vndoþe constipacioun 
of coler. Be yt 3efe to hym þat 
beþ scherpe feuerous to purge þe materie 
and to remoueþ constipacioun. Takee 
saunderys, whyte and rede, whyte papie 
[\f. 24v\] sede, ameos, fumterre, dragant sene, lycorys, 
gumme arabik, porcelane sed, 
rubarbe, spodium, amodeyne, schauynge 
of yfre, fenel sede, of eche an ounce; 
myrabolanis emblicus, II ounce3; 
berberys, an ounce and half. þus be yt 
confectede: take maydyn her, seterac, 
nenufar, violet, and damecenys and boyle 
hem on water and þanne afterwarde, streyne 
yt and on þilke strynynge be þer tempered 
II pounde of silium al daye and nyght, 
smale ypoudred, and dragant smale 
ypoudred, III dragmes wyþ oyle of 
roses wel yfroted; þan put to sucre 
IIII pounde, and whan þat ys do, put hym 
ouer þe fuyre euermore wel sturynge 
wyþ a sklyce tille no þinge þerof abyde 
on þe panne, but þat yt cleuþe on þe 
sklyce and þanne, put on a morter of bras 
al and wyþ a pestyl of yryn be yt wel ygrounde, 
and at þe laste be þe powdres 
aboue sayde yput to. And 3ef þu wolte 
porge melyncolye put awey þe myrabolanys 
and more quantite of sene; 
and 3ef þu wolte make yt a3en wynter 
put awey þe spodium and leþe to canel 
and squinant, of eyþer an ounce and half. 
[\f. 25r\] Be yt 3ef wyþ hote licour on þe maner 
of chasteyn. 
 
[}ELECTUARIUM AD RESTURACIONEM HUMIDITATES.}] 
þat ys to seye a lectuarye 
to restorynge of humydite. Yt ys beste to hym þat beþ tisik and consumed. 
Take licoris, roses, sucre, of eche half 
a pounde; dragant, gumme arabik, of 
eche II ounces; saundres whyte 
and rede, of eche an ounce and halfe; 
whyt papie sede, IIII ounces; amydoyne, 
jois de licore, scariole sed, letuce, 
spodium, of eche an ounce; clowis, 
half an ounce; canel, II ounces; storax, 
half an ounce; saffre, II dragmes; penides, 
IIII ounce; þe sede melonys, citrilles, 
cucumeris, and cucurbites, of 
eche half an ounce; þe sede of quynces, 
VI dragmes; almand ypared, pynes, 
berberis, þe sede of malues or violet 
or coctoun, nenifar, of eche II ounces. 
Confecte yt wyþ syrup of vyolet. 
 
[}ELECTUARIUM SATHOLICON.}] Yt ys to 
vndurstondinge a profytable letuarye, 
for yt may be 3ef almoste on 
[\f. 25v\] al sekenes in þe wyche naturel solucion 
3ef þe wombe ys to makynge. Be yt 
3eue to hym þat beþe costif to conseruacion 
of helþe, for yt may be 3ef indifferentlyche 
before mete and eke after mete 
wyþou3t any chaunge of dyete. Yt purget 
colore and flewm and clenseþ blode 
and excludeþ ventosite, and doþe awey 
strytenes of þe breste. Take sene, 
welle yclensed cassia fustula, tamaryndes, 
of eche VIII ounces; rubarbe, violet, 
anyse, pollopodye, of eche IIII ounces; 
lycoris, penides, candi, þe sede of melonys, 
citrilles, cucumeris, and cucurbites 
yclensed, of eche an ounce. Þanne take 
polipodie, a pounde, and seoþe yt longe 
tyme on water, and þan streyne yt, and on 
þe halfendele of þe water of þe strynynge, 
make a syrup of þe vyolet and of þe sucre, 
and on þat oþer half partye, distemprie the 
cassia fustula and þe tamaryndes, and so 
confecte yt on þe maner of a lectuarye. 
The quantite of þe 3efynge þerof ys 
an an ounc and halfe. 
 
[}FILANTROPOS.}] Yt ys to vndurstondynge 
mannys frende. Yt ys goode propurlyche 
[\f. 26r\] to hem þat haueþe þe ston on 
þe reynes and on þe bledre meruyllouslyche 
yt brekeþ, and ybroke, stronglyche 
yt dryueþ ou3t; and yt ys goode for ache 
of þe splene and of þe lyuer. Take maces, 
squinant, ciperi, asary, euforbe, thime, 
persely sede, elysander sede, anete, gromaly, 
lapis lyncis, of eche a dragme 
and half; canel, calamus aromaticus, pollipodie, 
filopendula, blac peper, louache 
sede, netle sede, þe sede of citrilles, saxifrage, 
water, hockes, gumme edere, þat ys, gumme 
of yuy, of eche II dragmes; galyngale, 
ginger, spykenarde, sedewale, betayne, 
valaryan, mew, cardamomum, speragy, 
merche sede, fenel sede, skyrywht sede, 
musterd sede, þe sede of vocches white 
and rede, of eche half a dragme; clowys, 
cassia lignea, costi, peritre, spica celtica, 
myrabolonys, olibanum, whyt peper, 
carpobalsamy, comyn, carwey, bayes, 
surmontayne, of eche a scrypule; 
oleum pulegnium, nardium, sambucum, 
muscelynum, of eche XV corne wyght; 
hony or sucre as moche as suffi3eþe. 
Be yt 3ef wyþ hote weyn. 
 
[\f. 26v\] [}FILONIUM MAIUS.}] þat ys to sey a new 
frinde. Yt ys goode for þe cowg3he 
y3ef þe wyþ hote whyte weyn or wyþ 
methe wyþ þe jois of planteyne. The 
spetynge of indignacioun of þe stomak 
and vomyte, þe ache of þe lyuer, wyþ worte 
or meþ; to hem þat beþ flemetyke 
wyþ oximel. Take whyte peper, henbane 
sede, of eyþer V dragmes; opium, II 
dragmes and half; cassia fustula, a dragme 
and half; persely sede and fenel sede, 
dauk, of eche II dragmes and V corne 
wyght; saffre, a scripule; spykenard, peletre, 
sedewale, of eche XV dragmes; 
canel, a dragme and half; ewforbe, costi, 
of eyþer a dragme; hony or sucre moche 
as nedethe. 
 
[}GARIOFILATUM MAGNUM.}] Of clowys yt haþ 
his name, for clowys goþe þerynne. 
Fresche clowys yholde in þe mowþe 
streyneþ 3ooksynge, and þei ysode in water 
and ydronke, wyþdraweþ vomyte meruayllouslyche, 
and þe ouerturnynge of þe stomake 
also. Yt ys goode properlyche to 
hym þat belkeþ, and heleþ þe digestioun; 
yt openeþ þe stoppynge of þe pores. 
[\f. 27r\] Take canel, clowys, roses, ginger, lycoris, 
of eche II dragmes and XV corne wyght; 
lignum aloes, galingale, notemuges, carwey, 
mastic, spykenarde, sedewale, violet, 
of eche a dragme and half, IX corne 
wyght and half; rubarbe, saffre, maces, 
confectio alipe, costi, caperis, cardamomum, 
osmonde sede, louache sede, aneyse, 
schauynge of yfery, of eche a dragme 
and half and III corne wyght and half; hony 
or sucre as moche as nedeþ. Be yt 3eue 
on þe quantite of auellane wyþ water 
of roses. 
 
[}IGIA GRECA.}] Igia, þat ys to sey, a sauour. 
Greca, of þe peple of grekes 
furste yt was yfounde. Yt ys goode properlyche 
to þe rewme of þe gomes 
and for þe toþe ache yfroted vpon þe 
gomes, and vpon þe teþe, þe mowþe 
euermore wel ywasche wyþ hote vyneger; 
yt wypeþ awey þe hore wemmys fram 
þe y3en. Take henbane sed, II dragmes, 
II scripules; costi, a dragme and XV corne 
wyght; mirre, opoponak, origanum, of 
eche a scripule and V corne wyght; storax 
calamyte, agarik, galbanum, genciane, 
[\f. 27v\] wylde rewe sede, sticados, horehounde, 
townnkersede, of eche II scripules and half; 
bawme, spykenarde, saffre, squinant, olibanum, 
gumme armonyac, turbentyne, 
cassia lignea, þe rynde of mandrake, 
yrynges, roses, wylde sauge, carpobalsamy, 
ewforbe, peper, louache sede, dauk, 
fenel sede, cerfoyle, of eche II scripules; 
hony or sucre as moche as suffy3eþ. 
 
[}IDROCOPION OLYMPIACUM.}] þat ys to sey, 
ouerturnynge of waternes. Ydrocopion, 
þat ys to sey, drynke byferynge. Be yt 3ef 
properlyche to hym þat haueþ þe feuer 
cotidian, and þe quartyn, and notha tercian. 
Take canel, III dragmes and a scripul and 
VI corne wyght; saffre, a dragme and II scripules; 
spykenarde, myrre, olibanum, merche 
sede, þe rynde of mandrake, anyse, dylle 
sede, peper, henbane sede, of eche a dragme 
and II scripules and VIII corne wyght; hony 
or sucre as moche as nedeþ. Be yt 3eue 
byfore þe houre of acces wyþ hote licour. 
 
[}IUSTINUM.}] Yt haþe his name of Iusteyn, 
þe emperoer. Yt ys goode to hym þat 
haueþ þe stone, and to ache of þe lendyn, 
[\f. 28r\] and for þe strangurie, and dissurie, and to 
hym þat passeþ bote a lytylle. Take 
canel, clowys, costy, spykenarde, cassia 
fustula, arystologia longa, rotunda, enula 
campana, puliol rial, ysope, mogworte, 
fyueleued gras, whyte peper, oroby, persely 
sede, louache sede, elysander sede, 
netle sede, gromylle, saxifrage, iuniperi, 
speragi, fenel sede, aneyse, bayes of lorer, 
of eche II dragmes and half; hony or 
sucre as moche as suffi3eþ. Be yt 3eue 
wyþ weyn in þe wyche gromylle or 
saxifrage haþe be ysode ynne. 
 
[}KATARTICUM IMPERIALE.}] þat ys to sey, a 
laxatyf for emperors and oþer delycate 
men. Yt bryngeþ ou3t wyþou3t ony hurtynge 
and namlyche to hem þat beþe 
fatte or corsy, þe wyche beþe euermore 
costyfie, and to hem þat haueþ ventosite 
of þe stomake and of þe entrels. Take myrre, hermodactules, sucre, of eche IIII 
dragmes and half; canel, spikenarde, saxifrage, 
polypodye, of eche II dragmes; 
mirabolanis cytrine, clowys, ginger, 
spica celtica, blac peper, longe peper, 
cardamomum, of eche a dragme and 
[\f. 28v\] half; hony or sucre as moche as suffi3eþe. 
Be yt 3eue wyþ hote weyne or wyþ hote 
water erlyche an eue. 
 
[}LITONTRIPON.}] þurlynge þe ston yt ys 
vndurstonde. Properlyche yt brekeþ 
þe stone and putyþ hym ou3t, 3ef yt be on 
þe reynes or on þe bleddre. þei þat vseþ 
þis medycyne ne schulleþ not haue no 
spyce of þe stone. Take spykenarde, 
ginger, silobalsamium, þe rote of gladyn 
wyþ 3elow floer, canel, peucedanium, 
mew, whyte peper, blac peper, and longe peper, 
saxifrage, of eche II dragmes and 
half; bawme, clowys, costi, rupontici, 
lycoris, ciperi, dragant, elysander sede, 
persely sede, camedreos, merche sede, ameos, 
sperage sede, osmonde sede, netle sede, of 
eche a dragme and XV corne wyght; maces, 
saffre, squynant, cassia lignea, bdellium, 
mastic, yreos, amomy, louache sedee, 
gromyl sede, euforbe, lapis lyncis, oleum 
nardium, surmonteyne, wylde persely 
sede, cardamomum, aneti, oleum muscelum, 
of eche a scripule, IIII corne wyght 
lasse; hony or sucre as moche as nedeþ. Be 
yt 3ef an eue whan yt ys nede wyþ hote weyn. 
 
[\f. 29r\] [}MEDRITATUM.}] þat ys to sei moder of alle 
antitodes. Yt ys good for al yuelis 
of þe hed of man or wommen, 3ef yt be coldnes 
and to hem þat beþ to swolle, and þat waterethe 
wyþ her ey3en; and yt ys goode for euel 
of þe 3eeren; and yt ys goode for þe toþe ache 
and of þe roffe of þe mowþe, and for al yuelis 
of þe mowþe, and of þe schekun, 3ef yt be put 
vpon þe akynge place; and also 3ef yt be 
put on þe maner of a plastere on þe temples 
whereof þe rennynge doun comeþ, wyþ þe 
decoctioun of balaustia. Principalyche 
be yt 3eue a3eyn venym, 3ef yt be distempered, 
and wyþ þe jois of myntes ydrunke; 
or yput vpon to hym þat haþe þe quarteyne 
before þe houre of acces wonderlyche 
yt profyteþ. Take storax calamite, 
II dragmes and II scripules; clowys, 
spykenarde, silobalsamy, louache sede, 
dragant, mastic, galbanum, opoponac, 
gumme edere, aspaltum, castor, bdellium, 
terra sigillata, melillote, lapdanum, bawme, 
armonyac, opium, soufre wyf, licoris, 
roses, camedreos, seynt joneswarte, 
southernwode, pyonye, ysope, origanum, 
enula campana, þe bowes of lorer tree, 
[\f. 29v\] arystologia longa, epithime, peucedanum, 
centorye, rosemaryne, yrynges, balaustie, 
þe sede of gowl, þe rynde of pomegarnet, 
þe rote of radyssche, squilles, 
anyse, carpobalsamium, cockulle, henbane 
sede, fenel sede, comyn, cardamomum, 
surmonteyne, seneueye sede, ameos, 
louache sed, rewe sede, wyld persely sede, 
whyte papie sede, merche sede, dauke, þe 
sede of rapes, long peper, osmonde sede, of 
eche a dragme; carparis, hertishorne, 
of eyþer II dragmes; bawme, canel, saffre, 
squynant, costi, ginger, maces, turbentyne, 
myrre, olibanum, cassia lignea, agarik, spica 
celtica, rupontici, yreos, ditauntre, 
prassium, þat ys, horehounde, coloquintida, sticados, 
mugworte, erthenotes, remesene, 
water lylye, mederatelle, whyte peper, osmonde, 
cardamomum, feueleuede gras, of eche 
a dragme; bayes of lorer, a dragme and 
corne wyght; olde weyn, an ounce; hony 
as moche as nedeþ. Be yt 3ef to hym þat 
haþe yuelis on þe hed wyþ weyn on þe 
wyche sauge haþe by ysode ynne, an 
eue on þe maner of an auellane. 
 
[}MUSA ENEA.}] Yt haþe his name of þe 
autor þe wyche compowned. Yt ys 
[\f. 30r\] god for hem þat haueþ þe feuer tercyan, and 
þe feuer quarteyne, y3efe byfore þe hour 
of acces wyþ hote weyn. Wyþ jois of grounddyswely, 
yt prouokeþ vryn, 3ef yt be hote 
dystempered, and þerwyþ þe pouses and þe temples 
distemperyd in scherpe feueres and oygntede, 
and 3ef yt make þe pacient swete, yt 
sygnefyeþ hym to ascape; and 3ef yt makeþ 
þe pacyent no3t swete yt signyfyeþ deþ. 
Take whyte peper, XVII corne wyght; olibanum, 
gencyane, mirre, henbane sede, 
of eche VII corne wyght; opium, a dragme; 
saffre, white papie sede, of eche IIII 
ounces, VII corne wyght lasse; euforbe, 
aristologia longa, of eche a dragme 
and II scripules; mandrake, a dragme and a 
scripule; hony or sucre as moche as suffy3eþ. 
Be yt 3ef as yt ys forseyde aboue. 
 
[}MYTLETA.}] þat ys to sey þinge yproued. 
Ys ys goode properlyche to þe emoroides, 
and to solucyoun of þe wombe, and too 
hurlynge; and yt ys beste to hem þat beþ lyenterike, 
and dissenteryke. Take mirabolanis citryne 
and kebulyne yclensed and yparched, 
of eche II dragmes and half; mirabolanis 
belryk and emblyke ypurched, of 
[\f. 30v\] eyþer II dragmes; comyn, fenel sede, anyse, 
ameos, carwey, of eche a dragme and half; 
þes yleyde ynfuse in vynegre day and ny3t 
and ydryed be þei poundred; þan put to 
spodium, balaustie, mastic, sumac, gumme 
arabyk, of eche a dragme and XV corne 
wyght. Be þei alle yfroted wyþ oyle of 
roses and ytempered wyþ sirupe, ymade of 
hortene. Be yt 3eue wyþ reyn water erlyche 
ad myddeouernoon, and at eue. 
 
[}MEL ROSACEUM.}] þe wyche grekes clepuþ 
rodomel, þat ys to sey, mel roses. þus 
yt ys made: in X pounde of hony dispumed 
and yclensed, put þer a pounde of þe 
jois of fresche roses, and put hym in a cawdroun 
or in a panne ouer þe fyre to boylynge; 
and whan yt bygynneþ to boyle put yt adoun 
fro þe fuyre; þan take IIII pounde of 
þe leues of new fresche roses, þe whyte 
poynt of hem ykutte aweye, and þe same 
IIII pounds þe leues schrede hym smalle to 
goo better, or ellys kut hem wyþ scherys, 
or ellis macke hem smale, and put hem on þe 
hony forseyde, and þan lete hem boyle to 
þe consumpcyoun of þe joys; þan put hem 
vp in a vesselle of erthe; and þe lenger 
[\f. 31r\] þu kepeste yt þe beter yt wol be. Þe stomak 
yt comforteþ and clenseþ wyþ cold licour y3eue, 
yt comforteþ and makeþ 
costyf; wyþ hote licour y3eue þat clenseþ. 
Be yt 3eue erlyche and at mydouernon. 
Of þis confected diamargarytoun, gariofylatum, 
and rubea trociscata; on þe 
same maner vyolet ys confected. Be yt 
3eue to hem þat beþ hote feuer. Yt mostyþ 
þe body and loseþ. Yt ys goode for drynesse 
of þe brest wyþ hote lycour. 
 
[}NEFROCATARRUM.}] þat ys to sey, purgacion 
of þe reynes. Yt ys goode to hym 
þat haueþ difficulte of makynge of 
vryne, 3ef yt be 3eue on þe quantite 
of an auellane wyþ þe decoctioun of 
gromyle. Þe stone of þe reynes and 
of þe bledder stronglyche yt puttyþ ou3t 
wyþ þe decoctoun of saxifrage ytake. Also, 
yt ys goode for þe menstrues wyþ þe 
decoctioun of mogworte. Yt asetteþ 
þe swellynge of þe necke wyþ þe decoction 
of coste. Take lapis lyncis, III dragmes 
and XV corne wyght; saffre orientale, 
a scripule and XVIII corne wyght; ginger, 
ewforbe, mirre, olibanum, þe bladder of a 
[\f. 31v\] borre, þe stone wyche ys yfounde on þe 
lyuer or on þe bledder of a swyn, comyn, 
henbane sede, elysander sede, cytrilles, 
of eche a dragme and VI corne wyght; 
spykenarde, squynant, costi, peletre, 
cassia lignea, rupontici, sillium, enula 
campana, ellurie, pulliol monteyne, 
rosemaryne, gencyane, saxifrage, 
gumme edere, cipresse, smale prunys, 
bayes of lorer, whyte peper, rewe sede, 
iuniperi, of eche a dragme and half; galbanum, 
storax calamyte, kedes blode ydryed, 
townnkerse sede, þe rote of gladyn 
wyþ þe 3elow floer, asary, valeryane, 
rewe, arystologia longa and rotunda, betayne, 
fylopendula, dauk, persely sed, 
skerewhyt sede, netle sede, of eche a dragme; 
hony or sucre as moche as suffi3eþ. 
Be yt 3eue wyþ hote weyne þe quantite of 
IIII dragmes. 
 
[}OLEUM ROSARUM.}] þat ys to sey, oyle of 
roses. Þus yt ys made: 
in V pounde or III pounde of commune oyle of olyue wel yclensed, put 
a pounde and half of fresche roses sumwhat 
to quantite, and put hem on a pot 
[\f. 32r\] or on a doubul glas, and be yhonged on 
a crocke or on a cawdroun ful of water, 
and lete yt boyle tylle þe þridde 
parte be ywasted; þan be yt ystreyned 
wel þoro3 a clothe. On þe same 
maner ys olium sambucinum, þat ys, oyle of 
elerne, and oyle of vyolet, and of oþer floers, 
and oleum mirtinum. Alle þis beþ goode 
for scherpe and ouerscherpe feuerys; 
and oynted vpon þe lyuer, þe pouse, 
and þe temples, þe pawme of þe hondis, 
and þe soles of þe fete, forwhi þei wyþdrawethe 
þe hete. 
 
[}OLEUM MANDRAGORATUM.}] þat ys to 
sey oyle of mandrake. Þus yt ys 
ymade: take oyle, II pounde; þe joys 
of þe appelys of mandrake, III ounces; 
þe joys of whyte henbane, II ounces; þe 
jois of hedes of þe rede papie 
growynge on gardens, III ounces; tendre 
violet, þe jois of hemlok, of eche 
II ounces; opium, storax calamyte, of eche 
half a dragme. Be yt confected þus: the 
forseyde joyses be þei put on oyle, 
and lete hem stonde X dayes to þe sunne, and 
be þei wel ymedled þe XI day; be yt ysode 
[\f. 32v\] to þe consumpcioun of þe jois. Whan yt 
ys ysode be yt yput fram þe fuyre and 
welle ymedeled on a vesselle, be yt yput 
and ykepe. Yt ys goode for scherpe and ouerscherpe feueres anoyngted vpon þe 
temples, and þe forheed, and soles of þe fete. 
Slepe yt bryngeþ ynne, and yt refraynneþ 
þe ache of þe heede. 
 
[}OLEUM FRIGIDISSIMUM VERIDE.}] Þus yt ys made: take comynne oyle welle 
yclensed, IIII pounde; þe crop of þe rede 
brere, þe leues of violet, stonore, penyworte, 
syngrene, morelle, leues of papye, 
leuys [{of hennebane, mandrake, orpyn, porcelane, letuse{] 
clote leues, of eche IIII ounces. 
Be þei al ygrounde and yput on þe 
forseyde oyle III dayes; þe ferthe day, 
be þei put vpon þe fuyre and lete hem 
boyle tylle þei be þicke; þan strayne 
yt þoro3 a cloþe, and þan be yt put ouer 
þe fuyre a3eyn, and lete yt boyle to þe 
consumpcion of þe jois; þan put yt fram 
þe fuyre and lete yt take his resydens, 
and þat þat swymeþe aboue clerest, 
be yt ygadred and ykepte. Yt ys good 
for scherpe and for ouerscherpe. Þe forheed 
and þe temples anoyngted. Yt ys 
[\f. 33r\] goode by þe rygge fram þe schyn dounwarde 
an anoyngted, and vpon þe wombe, 
and þe pawmes of þe hondes, and soles of þe 
feet on þe same maner a3ey. Dystemperannce 
of hete yt helpeþ. 
 
[}OPOPIRA.}] Yt ys seyde of jois of fuyre. 
Opos on greke ys yois on latyn. 
Pir, þat ys to sey, fuyre on englyche; 
where þoro3 opopira, þat ys, yois yfuyrede 
or elles ysete a fuyre. Y3eue wyþ 
decoctoun of castor yt heleþ þe palsye 
of þe tunge, and of þe y3en, þe mowþe, 
and of þe þrote, þe hande, and of þe feet. 
Yt ys goode also for hym þat quakeþ, 
ydrounke an eue on þe quantite of 
an auellane, wyþ weyn in þe wyche 
sauge haþe by ysode ynne. Take opium 
theobaycum, II dragmes and a scripule and 
III corne wyght; canel, clowys, spykenarde, 
galyngale, saffre, sedwale, ginger, 
silobalsamy, rupontici, peletre, corel 
whyte and red, dragant, myrre, castor, opoponac, 
whyte peper, and blac peper, of eche 
II dragmes and VI corne wyght; schauynge 
of yfere, wylde sauge, cowslopus, of eche 
II dragmes and XIII corne wyght; bawme, 
[\f. 33v\] muske, carpobalsamy, squynant, cassia fustula, 
storax calamyte, mastic, storax rubee, 
galbanum, serapinum, asafetida, mellylote, 
arystologia longa, dragance, blac 
elebre, asary, mew, pyones, radyssche, 
peucedanium, mandrake, betayne, gencian, 
pulliol, camedreos, centorye, fetherfoy, 
spica celtica, warmode, brasille, maydyn 
here, rodene, seynt jonesworte, turmentylle, 
horehounde, þe sede of wylde 
rewe, myllefoyle, calamyntes, cardamomum, 
carpobalsamium, anyse, louache 
sede, henbane sede, þe sede of radyssche, 
puliolle ryalle, monteyne, oroby, þat ys, fecches, 
bayes of lorer, surmonteyne, of 
eche a scripule and XVIII corne wyght; 
hony or sucre as moche as suffi3eþ. Be yt 
3eue as yt ys aboue seyde. 
 
[}OXI.}] Yt ys seyde of sowre iois of pomegarnette, 
þe wyche ys yput þerynne. 
Yt ys 3eue a3eyne þe feuer yclepud 
synochus and causon, and to al scherpe 
and ouerscherpe feueres, ydrounke wyþ cold 
lycour, erlyche at mydouernon, and 
an eue, on þe quantite of a chasteyne. 
Yt ys goode also for pruthynge of þe 
[\f. 34r\] lyuer and etyke. Take prunes of damacene3 
dryed, II pounde and be þei sode, and V pounde of 
water to þe halfendele; þan be þei drawe 
ou3t fram þe water and ystryned, þat al þe pulpe 
þerof gon ou3t ouer þe water on þe wyche 
þe prunes haue3 by ysode ynne. Be þer boyled 
an ounce of violet, and be þer made a sirupe 
wyþ II pounde and half of sucre; þan put to 
þe pulpe of þe prunes and lete hem boyle 
togadre tylle yt be þicke; þan be þer put 
to IIII ounces of tamaryndes and II ounce3 
of cassia fustula, furste ymounded and ydissolued wyþ water of roses, and ystrayned, 
and þe pulpe þerof yput on þe syrupe; and 
whan yt bygynneþ to þicke, be þer put 
þer on VIII ounces of þe jois of eyþer 
pomegarnete, euermore sturynge hym 
welle wyþ a sklyce or wyþ a spature tylle 
yt come to profyt decoctioun; and þan put 
ynne poudre of þes spyceryes. Takee 
spodium, saundres whyte and rede, of eche 
IIII dragmes; porcelane sede, VI dragmes; 
roses, dragant, of eyþer 
II dragmes. And 3ef þu wolte make yt laxatyf, 
in eueryche pounde þerof put yn VII 
dragmes of scamoney, whan yt ys yput 
fram þe fuyre, and of diaprunys. 3ef 
[\f. 34v\] þu wolte make yt laxatyf do yt on þe 
same maner. Be yt 3eue on eueryche houre 
of þe daye wyþ hote water. 
 
[}OXIZACRA.}] Yt haþe his name of þe sowre 
joys of pomegarnete and of sucre. Þus 
yt ys ymade: take sucre, II pounde; þe 
jois of sowre pomegarnete, IX ounces 
wyþ wynegre, III ounce3. Be þei put ouer þe 
fuyre on a vesselle telle al þe wasted, 
to þe quantite of þe sucre, and put yt vp on 
a buiste. Yt ys goode to hym þat haueþ 
þe feuer cotidian, þe tercian, þe quarteyn, 
scherpe and ouerscherpe; þe colore goynge 
in þe stomak yt purget. Be yt 3eue erlyche wyþ hote water. 
 
[}OXIMEL}] Þus yt ys ymade: take hony 
dispumed, a pounde; stronge vinegre, 
a pound and half in þe wyche vinegre be 
þer boyled þe rotes of fenel, II ounces; radyssche, 
half an ounce. Be þei stryned 
to þe þridde partye, and to þe straynynge 
þerof be þer put hony, and a3eyn lete yt 
boyle wyþ softe fuyre euermore welle 
sturynge wyþ a sklyce, tylle þe venegre 
be wasted. Yt ys goode for hym þat haueþ 
[\f. 35r\] þe cotydian, and þe quarteyn nothe. Hit 
departeþ flewm and purget. Be yt 3eue 
erlyche wyþ lycour hote. 
 
[}POCIO SANTI PAULY.}] Pocio, þat ys to sey, a 
drenche; santi Pauly, for seynt Poule 
yt compowned. Yt ys yclepud of þe romens 
pocio maior. Yt ys goode for 
hym þat haueþ þe faldynge yuel, wyþ wyn 
in þe wyche pyonyes haueþ be ysode 
ynne. þer ymedeled wyþ esdra, be yt 3eue 
on þe wynter tyme, and on þe bygynnynge 
of somer. Yt heleþ þe quarteyne y3eue 
wyþ weyn in þe wyche gencian haþe 
be ysode ynne, byfore þe houre of acces. 
Yt ys good also for hym þat haueþ þe palsye, 
wyþ wyn in þe wyche sauge haþe be 
ysode ynne and castor. Take salnitrum, 
III dragmes and a scripul; castor, amomy, 
wylde persely sede, maces, bayes of lorer, 
surmonteyn, merche sede, persely sede, fenel 
sede, dauk, staffisagre, of eche a dragme 
and half a scripule; calamus aromaticus, myrabolanys, 
lycorys, dragant, pyonie, 
peletre, of eche II scripules; coloquintida, 
agaryk, mastik, aristologia rotunda, roses 
de jois of wylde caul ydryed, asary, 
[\f. 35v\] wylde sauge, calamus aromaticus, 
ditaundre, semen basiliconis, branca vrsina, 
balsamyte, origanum, pulliol ryal, ysope, 
camedreos, saueraye, peper whyte, longe, 
and blac, rewe sede, of eche a scripul and XVIII 
corne wyght; cardamomum, thime, of eche 
a scripule and corne wyght; bawme, spykenarde, 
saffre, squinant, cassia lignea, mirre, 
opoponac, soufre, mandrake, genciant, 
brassille, euforbe, amomy, þe blode of a 
difedoppe, of eche a scripule; canel, clowis, 
ginger, anyse, cardamomum, silobalsamy, 
rupontici, peucedanum, carpobalsamy, storax 
calamyte, serapium, asafetide, sancdracoun, 
þe blode of a lomb, þe blod of a 
hare, of a kyde, þe galle of a bere, the 
blod of an enede, perselye sede, of eche a 
scripule III corne wyght lasse; cowslopus, 
VII dragmes and VIII corne wyght; hony 
or sucre as moche as nedeþ. Be yt 3eue 
on þe maner of a chasteyne. 
 
[}PAULINUM ANTITODUM.}] Paulinum, þat ys, moche, 
antitodum, þat ys, y3eue a3eyn. Be yt 
3eue properlyche to new and olde cowghe, 
þe wyche comeþ fro þe hed of discours 
of þe rewme, and a3eyn yuelys of þe breste 
[\f. 36r\] of coldnes. An eue wyþ hote weyn, and 3ef 
þe pacyent may not vse yt whan yt ys 
distempered, make þerof pillules ymade wyþ opium and wyþou3t opium yt ys ymade 
also. And 3ef þu wolte make a purgacion, 
3eue II dragmes wyþ II scripules of 
scamoney; þe hed meruayllouslyche 
yt purget, and þe stomak of flewm 
and melencolye. Take aloes, XI dragmes 
and XV corne wyght; costi, saffre, 
anacardi, agarike, coral, mirre, armonyac, 
turbentyne, galbanum, serapinum, 
opoponac, storax rubea, storax 
calamite, yreos, of eche II dragmes 
and an half; opium, olibanum, mastic, 
bdellium, of eche II dragmes and 
XV corne wyght; bawme, maces, 
of eche a dragme and half; mellito, 
II dragmes. þus yt ys confected: þe 
galbanum, armonyac, opoponac, serapinum, 
be þei sumwhat ybrused, and wyþ weyn ynow whyte and swote smyllynge 
al nyght be þei put. Þe morow put 
hem ouer þe fuyre; afterwarde put to 
hony despumed, III dragmes, and lete 
hem be so tylle þe hony bygynne to 
consume; þan storax calamite, and storax 
[\f. 36v\] rubea, and bdellium wyþ an hote pestelle wel 
ygrounde. Be þei put ouer þe fuyre euermore 
welle sturynge wyþ a sklyce or wyþ a spater, 
tylle þei lequefye. Afterwarde be þer put 
þer turbentyne; and 3ef þu wolt wete 3ef yt 
ys ysode ynow, put sumwhat vpon a marbulstoun 
and 3ef yt be crudded on þe maner 
of hony, þan set yt doun on þe grounde; þan 
put to þe myrre and þe olibanum, mastic, 
and alle þe oþer spyces aboue seyde, and 
al be þei malaxed on a marbelstoun wyþ 
poudre of aloes and saffre oryentelle; and 
be yt vsed an eue wyþ hote weyn. 
 
[}PAN CHRISTUM.}] Pan, þat ys to sey, al. Christum, wyþ þe crisme 
anoigntede. Yt helpuþ hym þat 
beþ hote feuerous; also yt prouokeþ menstrues 
wyþou3t drechynge, wyþ methe. 
Take opium theobaycum, V dragmes; 
saffre, II dragmes and a scripule and half; surmonteyne, 
II dragmes; calamus aromaticus, 
II dragmes; castor, carpobalsamy, 
persely sed, cardamomum, of eche a dragme 
and a scripule; cassie lignea, serapinum, henbane 
sede, whyte peper, lynsede, wylde 
rewe sede, fenel sede, of eche II scripules; 
spykenarde, peletre, ewforbe, mew, 
[\f. 37r\] anyse, cerfoille, þe rote of gladyn, dauk, 
of eche a dragme and half; hony or sucre 
as moche as suffi3eþ. Be yt 3eue on þe 
quantite of an euellane wyþ hote weyn. 
 
[}PIGRA GALIENI.}] Pigra, þat ys to sey, butre. Galieni, 
for Galyen yt compowned. Yt ys 
good for al ache of þe hed of coldnes, 
of þe stomake, yt strayneþ vomyte; yt 
helpeþ moche to coldnes of þe matrice; 
yt helpeþ conseyuynge. Be yt 3eue on a 
bathe goynge to slepe wyþ hote weyn. 
Take fyn aloes, XIII dragmes and half; 
canel, spykenard, costi, saffre, squinant, carpobalsamy, 
cassia fustula, mastic, asari, 
roses, anyse, wermode, of eche a dragme; 
hony as moche as suffi3eþ. 
 
[}POCIO MUSCATA.}] Yt ys seyde of muske, 
yn as moche as yt more precyous 
and more swote smyllynge þan any oþer 
spycerye. Yt ys goode for hym þat hauethe 
þe cardiacle, and yuel stomak, and a3eyn al 
feblenes of þe stomak and of þe body, and alle 
yuellys of þe loungene yt amendethe. 
Take spikenarde, maces, longe peper, 
storax rubea, alipte muscate, clowys, 
[\f. 37v\] silobalsamy, vyolet, roses, anacardi, þe 
rote of gladyn, corelle, costi, louache sede, 
notemuges, schauynge of yuery, margerye 
perles yþrulled and vnþruled, antifoli, 
rubarbe, amomi, ossis de corde cerui, 
whyte peper, date stonys, spodium, saunderis 
whyte and rede, maces, licorys, canel, 
confectio gallie muscata, anyse, dragant, 
blaccebiza3ancie, cardamomum, semen basiliconis, 
lymaylle of golde and of siluer, 
of eche II scripules; musk, ambre, camphur, 
of eche II scripules; candi, ginger, of 
eyþer II dragmes; sirup of roses, as moche 
as suffi3eþ. 
Be yt 3eue erlyche at 
mydouernon and an eue, to hym þat haþe 
þe cardiacle, and feblenes of þe stomak 
wyþ weyn, and for þe loungene wyþ water of barlyche. 
 
[}PILLULE SINE QUIBUS ESSE NOLO.}] Pillule, þei 
beþ seyd of her roundenes. Sine quibus 
esse nolo: wyþou3t þe wyche, Y ne wole not 
be, for her grete vertu. þei beþ goode 
properlyche for al glansynges of the 
y3en, and derkenes of hym, þat purget 
þe heed meruaylluslyche fram flewm, 
colore, and melencolye; þei claryfye 
[\f. 38r\] þe syght; þei heleþ þe ache of þe 3eerys. 
Be þei vsed an eue XI or XIII wyþ an eye 
confected. Tak fyne aloes and swote, 
XIIII dragmes; alle mirabolanis, rubarbe, 
mastic, warmode, violet sene, agarik, doder, 
þe wyche groweþ amonge flex, of 
eche a dragme. Be þei tempered wyþ jois 
of fenel and scamonye ypoudred, VI dragmes 
and half, and make þerof balles of the 
quantite of a cherye. 
 
[}PILLULE AUREE.}] þei bethe yclepud so, for 
ry3th as gold ys more precious amonge 
al metelis, ryght so ys þe more 
precious amonge al oþer to purgye þe ache 
of þe hed, þei scherpeþ þe syght of y3en, 
and þe hurrynge of þe 3erys, þe ventosite 
of þe stomake and þe bowellis, þei putteþ 
ou3t, and wyþou3t greuaunce þei purget. Take fyn aloes epatyke, diagredium, and 
of eyþer V dragmes; roses, merche sede, 
of eche II dragmes and half; anyse, mastic, 
fenel, of eche a dragme and half; saffre, colloquintyda, 
of eche a dragme. Be þei schape 
on þe maner of [{a cherie{] wyþ water of dragant. 
 
[}PILLULE DIACASTORIE.}] Yt ys seyde of 
[\f. 38v\] castor, þe wyche goþe þerynne. Yt helpeþ 
þe palsye meruayllouslyche, on or twyþen 
wyþ hote water distempered, and on þe nostrelys 
yput ynne, so þat þe pacyent lye vp 
ryght bysides þe fuyre; þan turne he 
hym and þe mowþe yoponed, let he þe flewm 
gon ou3t; þe y3en þei claryfyeþ; loosee 
teþe þei fastynes; þe strangurie þei heleþe; 
and al colde flewm. Take castor, 
saffre, opium, ginger, peletre, ewforbe, þe 
jois of spurge, þe jois of wyld coul ydryed, 
blac peper, cockul, staffisagre, epithme, 
whyte elebre, spykenarde, of eche an 
ounce. Confecte yt wyþ jois of blete on 
the maner of blac peper. 
 
[}PILLULE OCTOMERE.}] Þat ys to sey, of VIII 
spices. Þei putteþ awey þicke 
humores fro þe hed, þei forbedyþ cataractes 
of þe y3en. Take aloes, diagredium, of eyþer II ounces; colloquintida, 
epithme, agaryk, mastic, mirabolanys 
kebuly, warmode, of eche 
a dragme. Be þei tempered wyþ jois of 
morel, and be þei schape on þe maner 
of a cherye, and vse þerof XI or XIII wyþ 
hote weyn or wyþ and eye erliche or and eue. 
 
[\f. 39r\] [}PILLULE STIPTICE.}] þei beþ goode a3ein flux 
of þe wombe, mostwhat to hym þat 
bethe lenteryke and dissenteryke. Take mirtilles, 
þat ys, horten, balaustie, þe rynde of pomegernet, 
þe rote of comferye, sancdracoun, 
ypoquistidos, acacie, roses, argulee, 
sumak, saffre, notemuges, galles, canel, 
spodium, maces, gumme arabik, of eche 
a dragme; opium theobacum, half a dragme. 
Be þei tempered wyþ þe jois of þe crop of 
gowle, louache or planteyne on þe maner [{of{] 
vecches, and vse þerof IX or XI wyþ watur of 
roses or reyne watur. 
 
[}PILULLE DE QUINQUE GENERIBUS MIRABOLANORUM.}] Þei 
beþ prouede a3eyn defaute of syght of 
smoke or melencolens humore. Take al V 
mirabolanus, agaryk, coloquintida, sene, 
of eche a dragme and half; epithime, turbyt, 
anyse, fenel sede, mastic, lapis lazuli, 
of eche II dragmes and half and V corne 
wyght; aloes, an ounce. Confecte hyt 
wyþ jois of warmode. 
 
[}PILLULE ARTHETICE.}] Furste þei purget 
fflewm, þe secounde, melencolie 
and al þick humores. Take turbit, 
[\f. 39v\] pollipodie, agarik, hermodactules, of 
eche X dragmes; esule, sene, lapis lazuly, 
lapis armeum, saxifrage, roses, mirabolanis 
kebule, of eche III dragmes; 
clowys, spikenarde, saffre, squinant, merche 
sede, fenel sede, carwey, speragy, bruske, 
salgemme, gromyle, mastic, ephithime, 
of eche a dragme; aloes and diagredium 
to þe wyche of al. Confecte hyt 
wyþ jois of elebre. 
 
[}QVADRINEROUN.}] Yt haþe his name of 
IIII þingis. Yt ys goode for hym þat 
bethe asmatyke and to hym þat haueþ þe 
cowghe yclepud catarrus. Yt ys goode 
also for ache of þe stomak of coldnes; 
yt procureþ digestioun, yt releueþ feble 
reynes. Take enula campana, a ounce 
and III dragmes; fenel sede, an ounce; peper, 
VI dragmes; comyn, III dragmes; hony 
as moche as suffi3eþ. Be yt 3eue erlyche 
or an eue wyþ weyn. 
 
[}ROSATA NOUELLA.}] Yt ys goode for ouerturnynge 
of þe stomake, and 
feblenes, and vomyte; yt refreynethe 
Þurst of longe sykenes; yt asettyþ 
[\f. 40r\] vnkyndlyche swetynges. Take roses, 
lycorys, sucre, of eche an ounce 
and II dragmes; canel, II dragmes and II 
scripules and II corne wyght; clowys, spykenarde, 
galingale, ginger, notemuges, 
sedewale, storax calamyte, cardamomum, 
merche sede, of eche a scripule; hony 
or sucre as moche as nedyþ. Be yt 3eue 
erlyche and at myddouernoun wyþ cold licour. 
 
[}RUBEA TROCISCATA.}] Yt ys clepudde 
rubea, for yt ys rede of colour; trociscata, 
for trociscus goþ þerynne. Yt 
ys goode for hym þat haueþ þe terciane, 
þe cotidian, y3eue byfore þe houre 
of acces wyþ water of roses on þe quantite 
of an auellane, þe nostreles and 
þe pouses þerwyþ anoyngted; yt 3eue helethe 
to hym þat bethe rewmatike 
of þe sowre flewm, y3eue wyþ tysane. 
Take lycoris, canelle, whyte papie sede, 
of eche III dragmes and a scripule and XV 
corne wyght; saffre, roses, henbane 
sede, merche sede, of eche II dragmes 
and XV corne wyght and half; clowys, 
storax calamyte, opium theobaycum, of 
eche a scripule; trociscorum croci magnate, 
[\f. 40v\] mirre, anyse, of eche XV corne wyght; 
sucre or ellis mel roset as moche as nedyþ. 
 
[}REQUIES.}] Yt ys clepud for yt 3eueþ 
reste to hym þat takeþ þerof. Be yt 
3eue to hym þat beþe hote feuerous, to 
hym þat haueþ þe cotydian, þe tercian, the 
quarteyn, scherpe and ouerscherpe. Take 
violet, III dragmes; opium, henbane sede, 
blac papie sede, mandrake, scariolle, letuce, 
porcelane, sillium, notemuges, canelle, 
sucre, of eche a dragme and half; alle 
þe saundres, spodium, of eche III dragmes 
and V corne wyght. 
 
[}RODOZACARA.}] þat ys to sey, zucarum rosacea, þat ys, sucre 
roset. Yt ys goode for ache of þe 
stomake, and feblenes ymade of heete 
of þe stomake meruayllouslyche yt conforteþ. 
Yt ys goode also for hym þat haueþ 
þe cardiacle, and for al flux of þe wombe 
ycome of hete. þus yt ys made: take 
new fresche roses, þe wyche poynte 
of hym ykut awey, a pounde, and grynde 
hem smale on a morter of bras wyþ a 
pestelle of yren; þan put to II pounde 
of sucre and eftesone, grynde hym welle 
[\f. 41r\] a3en tylle be as smale as yt may 
be, and þan put yt vpon a glass. Be yt 
3eue erlyche an eue and at mydouernon 
wyþ rose water or wyþ sum oþer colde water. 
 
[}SOTIRA MAGNA.}] 3ef yt be dronke 
wyþ weyn, yt takeþ awey oldee 
ache of þe hede; þe wodde feuersye yt 
helpeþ, and eke þe faldynge yuele. 
Yt heleþe þe ache of þe eren, of þe 
y3en, and of þe teþe. Yt vndoþe þe melke 
of women. Yþrowe ynne by þe 3eris, 
yt helpeþ hym þat beþ hoose and 
asmatyke; yt takeþ awey þe coug3he 
olde and newe. Yt heleþ þe stomake brakynge 
traueylynge wyþ 3oksynge and 
ache, hym þat bethe lyuere syke and on þe jawnes 
of plente of flewm yt heleþ, and yt 
reuokeþ hym to þe furste colour. Þe spetynge 
of blode wyþ oximelle or wyþ þe seþinge 
of planteyne yt helpuþ. þe flux of þe 
wombe and þe strangurye yt schefteþ. 
Þe ache of þe armes and of þe þeyes 
yt heleþ; and to hym þat for grete ache 
mow not slepe, meruayllouslyche hit 
bryngeþ in slepe. Yt eseþ hym þat haueþ 
had longe sykenes and for addre. 
[\f. 41v\] Take fyn storax, IIII dragmes and half; 
opium, III dragmes and a scripule; costy, 
mirre, merche sede, persely sede, elysaunder, 
of eche III dragmes, a corne wyght 
and half; canelle, spykenarde, of eche a 
dragme and half; squinant, wylde persely 
sede, þe floer of holyhocke, anyse, of 
eche II dragmes; castor, a dragme 
and half; rupontici, a dragme and half 
and a scripule and half; trocisti croci magnatis, 
asari, of eche a dragme; white 
peper, III scripules and half; trocisti ydiocri, 
half a dragme; longe amomy, 
peper, of eyþer half a dragme. 
 
[}STOMATICON FRIGIDUM.}] Yt ys goode 
a3eyn al ache of þe stomake ycom 
of hete; yt bynemeþ þurste; yt ys 
goode for hym þat haueþ scherpe and ouerscherpe 
feueres. Take saunderys 
whyte and rede, of eche a dragme and 
half; spodium, berberys, porcelane 
sede, scaryole sede, melonis, jois 
de licoris, roses, violet, nenufare, of 
eche a dragme; sucre and water of roses, 
of eyþer a pounde. And 3ef þu wolte make 
yt a laxatyf, put to a dragme of 
[\f. 42r\] scamoney. 
 
[}STOMATICON CALIDUM COMFORTATUM.}] Þe 
stomake yt comforteþ. þe digestyf 
vertu yt helpeþ. Take canel, ginger, 
of eyþer II dragmes; clowys, galyngale, 
of eyþer a dragme; notemuges, 
spykenarde, lignum aloes, cardamomum, 
maces, of eyþer half [{a dragme{]. And 3ef þu wolte 
make yt a laxatyf, do as yt ys aboue 
sayde. 
 
[}STEPHANNIA.}] Yt ys goode for hym 
þat diffyeþ not her mete, and yt 
ys goode for ache of þe syde, to hym 
þat soffreþ flux of blode, aboueforþ 
or beneforþ, wyþ decoctoun of planteyne 
or of datis. Take warmod, dauke, of 
eche IIII dragmes; hony or sucre as 
moche as nedyþ. Be yt 3ef erlyche 
and at eue wyþ hote lycour. 
 
[}SYRUP OF ROSES.}] Þus yt ys made: take 
ffresche roses and put hem on a vessel 
by hymsylue, and put water in a panne by 
hymsylue, and lete yt boyle and al seoþe 
yn hoote water; caste vpon þe roses aboue 
sayde, and afterwarde, couere þe vessel 
þat þe smoke ne go no3t ou3t, and whan 
[\f. 42v\] the water ys colde, presse ou3t þe roses and 
caste hem ou3t, and þan take þe same water 
and lete yt boyle, and caste yt vpon new 
fressche roses tylle þe water be made 
rede. Þan take of þis water and of sucre 
of eyþer lyche moche, and let hym boyle, 
and yt begynneþ to boyle, caste vpon 
glyre of eyrum welle yswynged tille 
yt vomeþ, and lete yt be vpon the 
syrupe tille yt waxiþ blac. Þan 
take yt awey and put vpon oþer fresche 
glyer, and so euermore contynuynge tylle 
þe syrup be clere and þicke þat yt bygynne 
to reniþ on þe maner of þred. 
Yt ys good for hete of þe feueres and dryenesse. 
Yt refrayneþ þurste. Yt comforteþ 
and makeþ costyf. On þe same maner ys 
syrup of vyolet ymade. Yt makeþe 
moystye, yt keleþ drye feuerys folk. Yt is 
goode for hym þat haueþ þe tysyke. Yt makeþ 
þe pacient nessche wombe. Syrup 
of nenufare, þe wyche ys made on þe 
same maner; yt ys goode for moste 
hete in scherpe and ouerscherpe feuer. 
 
[}SAL SACERDOTE.}] þe wyche prestis 
vsed in þe tyme of Heleþ, þe prophete, 
[\f. 43r\] ffor ache of þe hed, of þe y3en, and 
of þe teþe, þe flewm of þe stomake 
and of þe hed, þe cowg3he, and þe fetchynge 
of þe brethe yt amendeþ. Yt holdeþ 
þe mowþe swote, and yt kepeþ al þe bodi 
on good poynte. Take commune salte, 
XV dragmes; salt, canelle, IIII ounces; 
ginger, amomy, peletre, comyn, ameos, 
peper, surmonteyne, sauerye, ysope, origanum, 
pulliole, of eche a dragme. And pouder 
hem smale euerychone, and wyþ al mete vse yt. 
 
[}SYROPUS ACETOSUS.}] Yt ys goode for 
hym þat beþ scherpe feuerous 
of blode, and to hym þat trauaylleþ greuouslyche 
of colore of þe lyuer and of 
þe splene. Take þe rynde of þe rote 
of fenel, and merche, and persely, and scharyole, 
of eche XX dragmes; rede roses, X dragmes, 
and grynde hym þat bethe to gryndynge; 
and put hym alle in V dragmes of stronge 
vyneger wyþ IIII dragmes of watur, and 
boyle hem wyþ softe fuyre, and þan presse 
yt ou3t and put to as moche sucre wyþ as 
moche jois of pomegarnete, and boyl 
yt tylle yt be ynow3. And 3ef þe pacient 
a dragme þerof wyþ colde water. Yt doþe 
awey þe rede colore fram þe lyuer 
[\f. 43v\] and fram þe stomak, and doþe hote roted humores. 
 
[}SIRUPUS ACETOSUS ÞE WYCHE MEN VSEÞ 
MORE.}] Take stronge vyneger, water 
of roses, of eche lyche moche, and put 
hem ouer þe fuyre, and lete hem boyle on þe 
maner of a syrupe. Þan despume yt, and 
clense yt, and put to II corne wyght 
or III of camphur ygrounde. And yt haþe 
vertu as þat oþer haþe aboue sayde. 
And 3ef þerof to hym þat is coleryk wyþ hote water. 
 
[}TIRICATA MAGNA.}] Þe wyche Galyen compownede, 
þat ys to sey, lady of medicenys, 
þe wyche of tyrys yt is yclepud. 
Yt ys goode for þe greuosseste 
yuelis of al þe body. Yt ys good for þe 
faldynge yuel, þe swonyng yuel, and 
for þe migrayme. Yt ys goode for 
hoossenes of þe voys, and strayttenes 
of þe breste. 3ef yt be of lepre and ellis, 
nou3t. To hym þat bethe artitik, emotoyke, 
and on þe dropesye, and to hym þat haþe 
woundes on her entrels, to hym that 
beþe neffretike, and on þe stomak. Yt 
bryngeþ out dede þinge of þe wombe, 
and al olde yuelys yt amendeþ, a3en 
[\f. 44r\] al venym yt releueþ. Þe brayne, þe 
stomake, þe hert, and þe lyuer yt conforteþ. 
Al þe body yncorupted yt 
kepeþ. Take trocisti squille, II dragmes 
and II scrypules; longe peper, trocisti tiri, 
trocisti diacoralli, of eyþer a dragme 
and a scripule; silobalsami, II scripules 
and VII corne wyght; opium theobaycum, 
agarike, roses, yris, þe sede of ramsene, 
canelle, bawme, of eche a dragme and XVIII 
corne wyght; rubarbe, spikenarde, saffron, 
squinant, ginger, cassia lignea, storax calamyte, 
mirre, turbentyne, olibanum, ditandre, 
calamyntes, stycados, spodium, þe rote 
of fyueleued gras, persely sede, 
whyte peper, of eche a scripule and VII corne 
wyght; maces, gumme arabik, arament, 
terra sigillata, bol armonyac, ypoquistidos, 
spica celtica, þe rote of gladyn, 
camedreos, gencian, mew, carpobalsamy, 
amomy, merche sede, fenel sede, carwey, 
surmonteyne, tounekerssede, anyse, 
seynt johunworte, of eche a scripule; 
mumya, castor, opoponac, aspaltum, 
galbanum, centorie, aristologia longa, 
dauke, of eche a scripule. Þilke þat beþ 
to poudrynge, lete hem be poudred. 
[\f. 44v\] Þe gummes, lete hem be lyquefied on 
weyn and wyþ poudre and wyþ hony ynewe 
medeled hem togeder. Bot for dyuerse yuelys, 
þer beþ dyuerse vses of yt. Be yt 3eue 
on þe quantite of an euellane wyþ hote 
licour to hym þat haueþ þe faldynge yuel; 
and for þe mygreyme, for hoossenes, and 
streytnes of þe breste, wyþ hony and dragant 
so þat yt be yholde on þe mowþe; 
to hym þat beþ asmatyke, wyþ decoctoun 
of wylde sauge; and to oþer olde yuelis 
wyþ decoctioun of ysope; to hym þat beþ 
on þe jawnnes, wyþ decoctioun of asari; 
to hym þat beþ on þe dropesye, wyþ oximelle 
or oxhacre; to hym þat haueþ woundes 
on her entrels, wyþ decoctioun of 
sumac; to hym þat beþ nefretike, and on 
þe stone, wyþ decoctioun of gromyl. 
 
[}TRIFERA SARACENICA.}] Yt ys yclepud 
for yt 3uldeþe a man 3onglyche, and 
also for of sarsynge yt was furste yfounde. 
Properlyche yt ys 3eue to hym þat beþ 
lyuer syke of fumosite of rede colore. 
Be yt 3eue a3eyn hete of symple or 
double tercian. Yt restoreþ syght of 
hete yloste. Take III ounces of 
[\f. 45r\] sucre, mirabolanis citrine, cassia fustula, 
tamaryndes, of eyþer an ounce 
and half; mirabolanis kebuli, manne, 
of VII dragmes, II scripules and VII corne 
wyght; mirabolanis indi, newe 
fresche violet, 3ef yt may be founde, 
of eche half an ounce; anyse, fenel 
sede, of eche a dragmes II and XV 
corne wyght; mastic, maces, off 
eche a dragme and VI corne wyght 
and half; mirabolanis belrike, and embellyke, 
of eche half a dragme and 
a corne wyght. Þus yt ys confected: 
in II pounde of water be þer put IIII dragmes 
of fresche violet or of drye, 
and lete hem boyle tylle þe water bicom 
to purple colour, and at þe violet be 
al for sode; afterwarde, wrynge yt 
wel, and strayne yt, and of þe straynynge 
be þer take a partye, and þe cassia fustula, 
and þe tamaryndes þerwyþ resolued, 
and ystrayned as moche pulp as may 
be drawe ou3t þerof, and þer ouer put a 
pounde and half an ounce of sucre, and be 
yt yput vpon þe fuyre, and boylleþ 
þei tylle yt be þick; þan put yn þe 
cassia fustula, and þe tamaryndes, and 
[\f. 45v\] whan yt ys ysode ynowe, put yn þe 
poudre of þe spycerie aboue sayde. 
Be yt 3efe erlyche on þe maner of a chasteyn. 
 
[}TRIFERA MAGNA.}] Yt ys ycleped for yt 
3efeþ a grete frute to wommen. Propurlyche 
yt ys 3eue for ache of þe stomak 
of men and wommen, wyþ water in þe wyche 
fenel sede, anyse, and mastic [{haþe be ysode ynne{]. Be yt 3ef also 
a3eyn yueles of þe matrice of coldnes, 
and 3ef yt be destempered, and ydronke wyþ 
weyn of þe seþinge of mogworte, yt prouokeþ 
also menstrues 3ef yt be wyþ mogworte 
wel ygrounde, and wyþ oleum muscelium 
ymedeled; and in þe counte yput ynne 
3ef þerof þer be made a pessarie of cocton, 
3ef yt be 3ef a womman not conceyuynge, 
wyþ weyn in þe wyche mandrake or 
maiorane haþe be ysode ynne, and to 
children þat mow not slepe, and garreþ 
to moche, and yt be destempered on womman 
mylk and y3eue on þe quantite of 
a cherye. Take opium, II dragmes; canelle, 
clowys, sedewale, ginger, costi, storax 
calamyte, ciperi, calamus aromaticus, 
yris, peucedanum, acori, þat ys, þe rote 
of gladyn, mandrake, spica celtica roses, 
[\f. 46r\] peper, anyse, merche sede, persely sede, fenel 
sede, comyn, galingale, of eche a 
dragme; hony or sucre as moche as suffi3eþ. 
 
[}TRYUFILOUN.}] Yt ys goode for hym þat 
haueþ þe quarteyn, and þe cotidian. 
In wynter, and on þe bygynnynge of somer, after 
mete and an eue y3ef wyþ weyn. 
Take whyte peper, þe wyche ys yfounde 
amonge alf, an ounce; blac peper, II 
dragmes; longe peper, half a dragme; comyn 
yperched, half a dragme; ginger, peletre, 
of eche II dragmes; percely sede, ameos, 
dauke, anyse, enula campana, 
spykenarde, ciperi, surmonteyne, merche 
sede, acori, costi, of eche half a dragme; 
clowys, a dragme, VII corne wyght 
and half; XII date, and an ounce of þe leues 
of grene rewe; hony or sucre as moche 
as nedeþ. 
 
[}TRIASANDALY.}] Yt ys yclepud of III 
kyndnes of saunderys, þe wyche 
beþe resseyued þeron. Propurlyche yt is 
3eue a3eyn of þe stomake, and hete of 
þe lyuer, and for þe tysik, and þe jawnes. 
Take sawndris whyte, rede, and citrine, 
sucre, of eche II dragmes; roses, an 
[\f. 46v\] ounce; rubarbe, spodium, licorys, þe jois of 
hym, porcelane sede, of eche a dragme 
and half and a scripule and half; amydoyne, 
gumme arabik, dragant, melonis, citrilles, 
cucumeris, and cucurbites, scariole sede, of 
eche a dragme and half; camphur, a scripule; 
and syrup of roses or sucre as moche 
as nedyþ. Be yt 3eue erlyche and at 
mydouernoun on þe quantite of a 
chasteyn wyþ colde lycour. 
 
[}THEODORICOUN YPERISTOUN.}] Theodoricoun of 
god y3efe. Yperystoun wel ypreued. 
Be yt 3eue a3eyn ache of þe mygryme, 
a3eyn swonynge of þe hed, 
and a3eyn flux of þe flewm, þe wyche 
on þe schekune and on þe þrote goþ doun, 
where þoro3 a man ys made oþerwhyle 
wyþou3t voys. Yt ys goode also for hym 
þat beþ splenetyke wyþou3t feuer. Yt 
makeþ goode colour. Yt prouokeþ menstrues 
to hote weyne. Take aloes epatik, 
III dragmes and III corne wyght; canelle, 
camedreos, acory, saffre, of eche II dragmes; 
ginger, cassia fustula, reupontici, of 
eche II dragmes and XVI corne wyght; 
agaryk, a dragme and half; spykenarde, 
[\f. 47r\] cost, mastic, asari, þe rote of comfery, 
squilles, armoniac, bdellium, blac elebre, 
seynt johunworte, epithime, pollipodie, 
basili, whyte peper, longe peper, of eche a dragme 
and half; squinant, ginger, coloquintida, 
mirabolan, serapinum, opoponac, castor, 
warmode, aristologia longa, persely sede, 
gencyan, amomy, of eche II dragmes; 
diagredium, blac peper, of eyþer a dragme; 
hony or sucre as moche as suffi3eþ. Be 
yt 3eue erlyche or an eue wyþ hote weyne. 
 
[}THEODORICOUN ANACARDIUM.}] Yt reperayleþ 
muynde. Yt asetteþ þe swonynge 
of þe hed. Yt asetteþ and mostwhat on þe 
after syde. Yt takeþ awey þe flewm and 
purgeþ. Yt doþ goode to alle causes of 
þe matrice. Take aloes epatic, II 
dragmes and an half; yreos, cassie lignee, 
of eche VII dragmes, XVI corne wyght 
lasse; ginger, anacardi, carpobalsamy, of 
eche IIII dragmes and half; maces, spykenarde, 
mirabolanis, mastic, of eche a 
dragme, IIII corne wyght and half. Þus 
yt ys confected: take þe rynde of þe 
rote of fenelle welle ywasshe, a pounde, 
and put in II pounde 
[\f.47v\] of þe vyneger VII dayes, and afterwarde, 
grynde hem and boyle hem on þe same 
vineger to þe þridde partye, and þan strine 
yt and put to II pounde of hony dispumed, 
and boyle yt to þe consumpcyoun of þe vyneger, 
and þan confectie yt on þe maner of a 
letuary wyþ þe poudre of spices aboue seyde. 
 
[}TROCISTI DIRARODON.}] Trocisti, þat ys to 
sey, a rounde confectyoun. Diarodon 
of roses yt haþe his name. Þes trociscus 
goþ in diamargarytoun. Take newe 
fresche roses, IIII dragmes; spodium, II 
dragmes; rede saunderis, a dragme 
and half and VII corne wyght; saffre, II dragmes 
and VII corne wyght; camphur, XII cornes 
wyght. Confecte yt þus: put þe fressche 
new roses on a morter wyþou3t medelynge, 
and lete grynde hem welle wyþ water of roses 
as moche as nedeþ, wyþ þe poudre of þe spycerye 
aboue seyde, and at þe laste be þe 
camphur yput to, and þerof trociscus yschape 
and on þe schadowe ydryed. 
 
[}TROCISSI DIAW.}] Take fressche floeres off 
violet, V dragmes; amydoyne, III 
dragmes; whyte papie sede, II dragmes 
[\f. 48r\] and a scripule; rubarbe, plantayne sede, a 
dragme; bawme, a scripul; water of roses 
as moche as suffi3eþ. 
 
[}TROCISCY YDYOCRY.}] Þe wyche goþ into rubea 
and into sotira. Take amomy, a dragme; 
canel, maces, saffre, mirre, cassia fustula, 
of eche half a dragme; spykenarde, a scripule; 
bawme, costi, squinant, calamus aromaticus, 
silobalsamy, asary, valaryane, of 
eche XV corne wyght; fenel sede, XX corne 
wyght; aspalti, a dragme; maiorane, VIIII 
corne wyght; hony or sucre as moche as 
suffi3eþ. Al þes grynde hem wyþ weyn and 
make þerof trociscus. 
 
[}TROCISCI CROCY MAGNATE.}] Þei goþ into rubea 
and into sotira. Take saffre, III dragmes; 
roses, ameos, mirre, of eche a dragme 
and half; lignum aloes, II scripule, and temper hem 
wyþ water of roses, and make þerof trociscus. 
 
[}TROCISSI SQUILLITICI.}] Þus þei beþ ymade: 
þe hole squilles in a gobet of dow. Bake 
hem an on eue, þan drawe yt ou3t from 
his dowe, þan take þe myddel of þe squilles 
and grynde hem on a morter, þan put þertoo 
as moche as whyte brede þe croume þerof 
wyþ a lytylle hony and þerof make trociscus, 
[\f. 48v\] and drye hem on þe shadow. 
 
[}TROCISSI DE TIRO.}] Þe wyche gooþe in tiricata 
magna. Þus þei beþ ymade: 3onge 
tires of þe lengeþ of an hanbrede, the 
wyche haueþ blac y3en, a tunge meuable, 
and hornes on þe maner of a corne of whete, 
þe hed, and þe tayle, III vnches. Kut awey þe 
mydylle, þe wyche byleueþ. Stripe awey 
þe skyn, and huyld yt, and caste awey the 
guttys, and wassche yt welle in fuyre clene 
swete water, and so sethe yt tille þe þornes 
be departed fro þe flesche; afterwarde caste 
þe þornes and be þe flesche ygronde on 
a morter wyþ as moche of croumes of 
whyte brede ybake, be yt distempered and 
make þerof trociscus, eche weynynge a 
dragme and half, and drye hem on þe schadow. 
 
[}TROCISSI DIACORALY.}] Take þe rede 
coralle, mirre, amomy, whyte papie 
sede, of eche IIII dragmes; squinant, saffre, 
of eyþer II dragmes; calamus aromaticus, 
silobalsamy, cassie lignee, mastic, pulliolle 
monteyne, maces, valaryan, asari, 
calumuys fote, of eche II dragmes. Of al 
þes make poudre, and temper yt wyþ weyne 
[\f. 49r\] and make trociscus on þe quantite of a 
dragme and half, and drye hem on þe schadow. 
 
[}UNGUENTUM AUREUM.}] Yt ys goode a3eyn 
gowtys, and mostewhat a3eyn þe stone 
on þe reynes, and a3eyn þe dropesi. Take 
þe rote of valeryan, þe rote of þe sehok, 
of eyþer a pounde; aristologia rotunda, ysope, 
enula campana, pulliol ryal, mogworte, 
fenel sede, gras, rew, bay leues, gladyn 
rende, rosmaryne, wodebynde, saxifrage, 
ciperi, camedreos, sperage, þe rote of bruske, 
fenel, anyse, merche, of eche a pounde; merche 
sede, yreos, gromylle, persely, surmonteyn, 
louache, amomy, whylde persely, cardomomum, 
dyl sede, bayes of lorer, iuniperi, 
lapis lincis, of eche half a pounde; netle 
sede, senefey sede, of eche IIII ounces; fatnesse 
of a bere, fatnes of a foxe, olium 
laurium, olium petroleum, of eche IIII ounces; 
squinant, costi, peletre, franckynsense, mastic, 
mirre, of eche twey ounces; oyle, and 
water as moche as suffi3eþ. Be þe erbes ygadred 
on þe monþe of junii, and whan þei 
beþe ygadered grynde hem, and put hem 
on oyle, and leue hem þer XX dayes. Afterwarde, 
also be þer put to of oylle as moche as 
[\f. 49v\] nedeþ. Afterwarde, lete boyle hem echoe 
tylle þe herbis bygynne to laskye, and 
þat þei be soode ynowe, and þan lete streyne 
hem þoro3 a clothe, and on þe streynynge þerof 
put XII pounds of fyne wex, and lete hem 
boyle tylle þe wax be molte. Þan be þe 
fattenes aboue seyde yresoluede, 
and ystreyned, and yput vpon, and a litil 
what, þan lete hem boyle, þan caste vpon 
olium laurium, and þan sette yt adoune, and 
caste vpon þe oþer oyle, and þe oþer þinge 
eche after oþer. Yt ys goode as was 
aboue seyde a3en alle coldnes of þe stomak. 
	 
[}UNGUENTUM CITRINUM.}] Yt ys yclepud so 
for yt ys boyled yn a pomecitre. 
Yt makeþ þe vysage fayre. Yt destrueþ 
pymples. Yt anoyngted to þe sunne, 
takeþ awey blackenes pastules of 
saufleme on þe visage, or on þe y3es 
ygrowe meruayllelouslyche yt takeþ awey, 3ef yt be anoynted moche. Yt 
amendeþ to þe rednes of þe y3en, 
and to þe ycchynge of hem, and for erisiple 
moche yt ys worthe. Take boras, 
II ounces; camphur, a dragme; belliculy 
maryny, dragant, lapis entalis, 
[\f. 50r\] olibanum, whyte glas, of eche III dragmes; 
whyte marble, II dragmes; gerse, 
serpentarie, þat ys, an oygnement lyche 
sope, an ounce; ceruse, VI ounces. On þes 
maner be yt confewed: þe dragant and þe 
belliculy maryne be þei grounde on a 
morter wyþ a pestelle of yren, togeder þe 
oþer eche by silues, be þei grounde, and 
smal sarched, and wyþ a pounde and half 
of new barowes gres, schepis talow, 
a pounde gotys talow, a ounce and half; 
capons gres, an ounce. Confecte yt 
þus: take þe talow and þe grece and put 
hem in a lytyl cawdroun, or on a panne, or 
on a rounde basyn, and let honge yt in a 
vesselle ful of water, [{wyþ{] þe wyche hete of 
þe water, þe grece and þe talow mowe 
lyquefye. And whan þei beþe mostyne, 
lete streyne hem þoro3 a smal clothe 
on anoþer vesselle, and anon ryght be al 
þe poudre yput to ou3t. Take þe camphur 
and þe boras, þan take a pomecytre, 
and make hym holow or II, and put 
on hem al þes oynement, and couche þe 
apples vpon soft fuyre tylle yt begynne 
to boyle, and þan a3eynwarde, 
[\f. 50v\] be þei put on a cawdroun wyþ a sklyce euermore 
sturrynge. Þan be poudre of camphur 
and of boras yput to, and þan whan 
yt ys yþicked, be yt yputte awey 
fro þe fuyre. 
 
[}UNGUENTUM POPULYOUN.}] Yt ys yseyde 
for yt ys made of buryonus 
of popelorye. Yt ys goode for hete of 
þe scherpe feuere, and to hem þat mow not 
slepe. Þe temple, þe pouses, þe soles 
of þe fete, and þe pawmes of þe handes, 
wyþ oyle of roses or oyle of vyolet ymedeled, 
and vpon þe lyuer anaoignted, 
yt bynemeþ heete. Yt anoyngted vpon 
þe nawle, yt dothe þe pacyente 
to swete. Take barionus of popelorie, 
and half a pounde blac papie leues, 
of mandrake, þe crop of þe rede 
brere, þe leues of henbane, peti morelle, 
stonore, letuce, penyworte, syngrene, 
dyue, vyolet, endyue, scaryole, 
of eche III ounces; fresche borouis 
grece. Confecte yt þus: þe borionus 
of pepolorie, be þei wel ygrounde, 
and a3eynwarde, wyþ fresche borowis 
grece, be þei medeled, and ypouneded, 
[\f. 51r\] and yleyde onfus þe þird daye. 
And afterwarde, 3ef yt may be, þe erbys 
ygadred, and yleyde onfus VII 
dayes or more wyþ alle þe grece, 
and þe borionus forseyde, and afturwarde 
sette hem on þe fuyre to boyllynge 
on a vesselle wyþ a pounde of 
fyn swete weyne, and lete hem boyle 
tylle þe wyne be consumed, and þan 
presse yt wel þoro3 a clothe, and kepe 
yt welle to þyne vse. 
 
[}UNGUENTUM AGRYPPA.}] Yt ys goode 
for hem þat bethe on þe dropesye, 
and to alle swellynges on what syde 
of þe body þat yt euer be, and to indignacyoun 
of neruy; and 3ef yt be anoyngted 
vpon þe wombe, yt makeþ a man 
nessche wombet. Take bryonye, 
II pounde; nepe, a pounde; squilles, half 
a pounde; yreos, III ounces; þe rote of 
comfery, an ounce; eble, þat ys, blodworte, 
were of eyþer II ounces. Al þes rotes 
wassche hem, þryes or fowre sydes, 
and þan lete grynde hem welle on a 
morter, þan lete hem lye onfus III 
dayes or IIII wyþ III pounds of oyle of olyue, 
[\f. 51v\] þan lete boyle hem longe tylle al þe vertu 
be consumed ou3t, þan presse yt ou3t þoro3 
a canefas, and what yt ys ystreynede 
al, be yt yput a3eyn on þe fuyre, and 
whan yt bygynneþ to boyle, put þer 
to XV ounces of þe whyteste wax þat may 
be founde, and whan þe wax ys ymolte, 
be yt yput fro þe fuyre, and whan yt ys 
ykeled, put yt vp. 
 
[}UNGUENTUM MARCEATOUN.}] Yt ys ycleped 
of þe leche þe wyche compownede. 
Yt ys goode for ache of þe hed, and for coldnes 
of þe stomak, of þe splene, and of þe 
lyuer. Anoyngted a3eyn þe sunne or a3eyn 
þe fuyre, yt helpeþ hem þat bethe 
on þe palsye, on þe goute, artityke, sciatyke, 
nefretyke, and on þe podagre, 
swellynge; yt asettyþ al ache. Take 
whyte wax, II pounde; oylle, half a pounde; 
rosemaryne, an ounce; rewe 
[\f. 52r\] [\the text breaks up here; the recipe does not continue on f. 52r, and the hand there is later than on f. 51v.\] 

[\f. 52v\] [}UNGUENTUM LAXATIUUM.}] Yt ys yclepud 
so for yt makeþ þe wombe nessche. 
3ef þu wolte anoyngte, þe pacyent mote 
absteyne VI howrys afterwarde. Yt ys 
goode for hem þat beþe costyf, and on þe ston, 
vpon þe wombe, and þe mydryf anoynted. 
Take þe yois of of gourdes, squilles, 
eorthnotes, wylde spurge, eble, þe mydelle 
rynde of ellerne, þe melke of 
titumale, camomylle, of eche II ounces; 
þe jois of mercurialle, lauryal, catepus, 
polipodie, maydyn here, of eche II ounces; 
þe sede of catepus, chastene3, ewforbe, 
of eche a ounce; diagredium, an ounce and 
half. Take þe joys and þe erbys ygrounde, 
and medel hem wyþ III pounds of oyle, and 
lete hem lye onfus VII dayes. Þe VIII day 
boyle hem ouer þe fuyre tylle þe quantite 
of þe joys be consumed. Þan put to whyt 
wax, and boles galle, of eyþer a pounde wyþ 
þe sklyce wel sturynge tylle þe galle and 
þe wax be lyquefyed. Þan put to the 
pouderys aboue sayde. 
 
[}UNGUENTUM FUSCUM.}] Þat ys to sey, nigrum, blac. 
Vpon þe wombe yput, yt draweþ, 
[\f. 53r\] and on þe drawynge, yt clenseþ, and þan 
yt heleþ. Take a pounde and half wax, 
half an ounce; colophonye, III ounces; 
clene pyche, serapinum, of eyþer II ounces; 
mastic, galbanum, terbentyne, of eche 
an ounce. Þus yt ys confected: oyle 
in croke ouer þe fuyre be yt yputte, 
þat yt boyle. Þan put to wax tylle 
yt be molte, þan colophonye, and pyche, 
þan cerapyne and turbentyne, and at þe last 
mastic, and olibanum so þat alle be poudred 
byfore ou3t. Take þe pyche ynowe, 
and ykeled, and yput vp. 
 
[}UNGUENTUM ALBUM.}] Þe wyche ys goode 
to sawfleme. Take syrouse, II 
ounces; litarge, an ounce; olibanum, III 
dragmes; mastic, II dragmes; and eche 
þinge ypowdred by hymsilf, and þe 
powder of cerouse wyþ a quantite off 
oyle be yt dystempered. Afterwarde, put 
to lytarge, þan mastic, and olibanum wyþ þe 
water of roses euermore wel sturynge wyþ 
þe pestelle, and whan yt bygynneþ to wax 
þick, put to oyle of roses tylle yt be to 
þicke ne to þynne. 
 
[\f. 53v\] [}UNGUENTUM QUOD VALET SERPIGINOSIS AND 
ELEFANCIOSIS.}] Take aloes, lytarge, 
arsenik, quicsiluer, argule, mastic, olibanum, 
comyn, soufre vif, pyche, olde gres, 
þilke þat beþe to poudrynge, grynde 
hem, and tempre wyþ vynegre, and wyþ þe 
jois of fumterre. Afterwarde oyngte the 
pacyent by þe fuyre or ellis by þe sunne. 
 
[}YERALOGODIOUN MENPHION.}] Yera, þat 
ys to sey, holy. Logos, þat ys to sey, speche, 
ylete of what cause yt euer be. Yt 
purget melencolye, þe flewme meruayllelouslyche 
wyþ hote water. Be yt 3ef 
to hem þat haueþ þe faldynge yuel, wyþ 
hote salt, and oþer lycour. Yt cureþ hem þat 
beþ stomatyk, and to hem þat byteþe her 
tonge, and to hem þat beþ on þe mygrym 
of þe hed, as þoughe þei had a deuel 
wyþ hem eueryche monþe. Take coloquintida, 
pollopodie, þe sede of lauryole, 
of eche a dragme and half and II corne 
wyght; warmode, myrre, of eche II 
dragmes and XII corne wyght; centorie, 
agaryk, armonyac, olibanum, maces, 
spikenarde, squilles, diagredium, off 
[\f. 54r\] eche an ounce; aloes, epithime, cassie lignee, 
castor, aristologer longer, camedreos, bdellium, 
horehounde, of eche a scripule; aloes, 
thime, white peper, blac peper, of eche VI corne 
wyght; hony or sucre as moche as suffi3eþ. 
Be yt 3eue erlyche and an eue wyþ hote licour, 
on þe quantite of chasteyne. 
 
[}YERARUFFINI.}] Yt ys goode for hem þat 
beþ schabbet of sauflewm, and to hem 
þat beþe on þe lepre, þe wyche ys clepud 
elefancia. Ys goode for eyþer morpheo 
yvsed wyþ hote water; and 3ef þu wolte make 
a purgacioun, put to II scripules of scamony. 
Take aloes, a pounde; elebre whyte and blac, 
of eche a ounce and half; diagredium, 
colloquintida, of eche III dragmes; salnigrum, 
ewforbe, pollipodie, sal, armonyac, 
of eche II dragmes and XV corne wyght; 
peper, camedreos, saffre, agaryk, mastic, 
epithime, of eche an ounce and half; cassia 
fustula, silobalsamy, opoponac, cockul, 
of eche II dragmes and half; hony 
or sucre as moche as suffy3eþ. Be yt 
3eue as yt ys seyd aboue. 
 
[}YERAPIGRA GALIENI.}] As we haueþ 
yseyde yt ys goode a3eyn diuerse 
[\f. 54v\] yuelys of þe hed, of þe 3erene, and of þe y3en; 
þe distemperance of þe stomake, yt purget; 
þe causes of þe lyuer, yt amendeþ; the 
hardenes of þe splene, yt make nessche 
and reccheþ; and yt do þe goode to þe bleddre, 
and amendeþ þe distemperance of þe matrice. 
Take canel, spykenarde, sene, squinant, 
asari, silocassie, þat ys, cassie lignee, silobalsamy, 
carpobalsami, violet, warmode, epithime, 
agarik, roses, turbit, colloquentida, 
mastic, of eche II dragmes; aloes, to þe 
wyght of al; hony as moche as suffi3eþ; 
þe quantite of þe vse þerof ys: III dragmes 
wyþ longe fastynge erlyche; and 3ef þu wolte 
schape pyllules, þerof 3ef XV or XVI wyþ 
diagredium. 
 
[}YERAPIGRA CONSTANTINI.}] Yt ys goode 
ffor syght to rekeuerynge or to wyþholdynge. 
Take mirabolanis citrinorum, kebulorum, 
and yndorum, cassia lignea, epitheme, sene, agarik, 
cuscute, þat ys, dodre, squinant, rubarbe, 
of eche II dragmes; cassia fustula, spikenarde, 
anyse, mastic, lignum, aloes, salgemme, 
salnitrum, of eche a dragme; hony 
as moche as suffi3eþ. Be yt 3efe wyþ 
hote weyne. 
 
[\f. 55r\] [}YERAPIGRA ABBATIS DE CURIA.}] Flewm 
and melencolie yt purgit, and yt ys 
goode to þe goute þe wyche comeþe 
of colde and drye humore, as whan membris 
semeþ to breke. Yt ys good also for hem 
þat beþe on þe palsye, y3eue wyþ hote 
licour or wyþ weyne. Tak agaryk, colloquentida, 
turbit, epithime, dodre, of eche 
II dragmes and V corne wyght; warmode, 
rupontici, maces, lapis la3uli, of eche a 
dragme; diagredium, a dragme; hony as 
moche as suffi3eþ. 3ef þu wolte make 
pyllules, temper hem wyþ jois of warmode 
and 3eue IX or XI. 
 
[\f. 55v\] [}ZIN3EBER CONDITUM.}] Þus yt ys made: 
take yrynges, þe wyche haue leues 
ylyche holine, þe wyche sarsens clepuþ 
secaculle, and be þi wel ykut wyþ a knyffe 
on brokelectes; afterwarde be yt sode 
tylle þei mowe be astrayned wyþ þine hondes; afterwarde be yt ydrawe ou3t 
fram þe water, and fram þe stalkes wyche 
beþe þerynne and wyþ a knyffe be þei kutte, 
and on a morter be þei ypouned, and wyþ þi 
hondis ystrayned 
of þe pulp þerof. Take III pounde, and putte 
yn X pounde of wyche fayre hony dispumed, 
and boyle hym togeder tille þe hony 
wax rede, and þan put to a pounde of ginger smale 
ymyncede, and þan asay yt on a marbulston 
or on a plate of yrun, and whan yt cleneþ 
to þi fynger, take yt away fro the 
fuyre, and put to þe poudre of þes spyces. 
Take galingale, II ounces; clowys, canelle, 
notemuges, cardamomum, of eche 
an ounce and half; pynes ymounded, IIII 
ounces; and wyþ al þese, be yt made on þe maner 
of a letuarye. þe stomake, yt comforteþ. Yt 
helpeþ digestif vertu. Yt comforteþ 
yuelis of þe breste of coldenesse. 
 
