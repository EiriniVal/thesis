[^RECIPES 3^] 
 
[\f. 49v\] [}For to make a 
gommed cloþ.}] Tak mede wex, 
& turpentine, & prerosyn, & picche, & 
[\f. 50r\] hores grece, & powder of comyn, ana half 
a quartron, & powder of bayes, & frankencens, 
& oyle de olyue, & þe white popilyon, 
ana an vnce. Tak alle þese saue þi powdres 
& set hem ouer þe fuyre til þei be molten, 
& stere hem faste, & þenne sette doun bote 
skemme hem nou3t ne streyne hem nou3t,  
bote stere faste til hit be ny3e colde &  
þenne strawe jn þy powdres with þyn honde, 
& stere wel with þyn oþer honde til þou haue 
strawed al in þi powdres as þou scholdest 
strawe in floure in to papelotes. & whenne 
it is ny3 colde, sprede it with þy sklyse 
on white leþer & tak a newe lynnen 
cloþ, & ley it a boue, & close it faste þerto 
faire j sewid þe sides to gedre. 
[}Unguentum viride.}] Tak þe rote of 
celodyne or elles þe leef & þe rote, & þe 
rotis of felefoot, & þe leues of scabiose, 
& flos campi, ana an handful. & wassche 
hem, & stampe hem, & do þerto weþeres grece 
talwe, oyle de olyue, ana. & medle hem wel 
to gedre in a mortere & do hem in an erþen pot 
[\f. 50v\] closed wel a boue þat oþer may noon eyre 
come oute. & set it in a moysty place & let 
it stonde ix dayes. & þenne tak it oute, & 
do it in a feire panne, & set it on a char 
cole fuyre, & fri3e it wel &, whenne it is 
wel hoot, presse it bi þe sides þe fuyre 
& set it ouer þe fuyre a gayn & do þerto 
half a quartron of mede wex smale pe 
sid. &, whenne it is molten, do þerto an 
vnce of frankencens, & half an vnce of mastik, 
anoþer of vertegrece smale powdere, & 
stere hem wel to gedre til þei be wel defyned, 
& þenne set hem doun & do þerto half 
an vnce of aloes epatike powdred & resoluyd 
in warme oyle. Þis oynement is good 
for alle woundys & to do a wey flessch 
& make newe to a ryse sikerly. [}Here is 
nerual made for senewis.}] Tak amerose 
þat men calleþ wilde sauge, mynte, hayhoue, 
southernewode, camamylle, beteyne, sauge, 
þe rede netle, loreleues, walwort, ana 
half a quartron. Stampe hem & do þerto 
half a pounde may boter & stampe it wel 
with þyn herbes. & þenne do þerto a quartron 
of oyle de olyue, & medle hem to gedre, & 
[\f. 51r\] þenne do al in to an erþen pot & hele it 
wel. & set it in a moyst place & let it stonde 
ix dayes, & þenne do it in a panne, & 
set it ouer þe fuyre, & fry3e it, & stere it faste. 
& whenne it is hoot, tak it doun, & strayne 
it in to a vessel, & þenne set þis licoure 
þat comeþ oute ouere þe fuyre a gayn, & do 
þerto half a pounde of wex smale j pesed, 
& a quartron of weþerys talwe y moltyn. 
& boyle it a lytel & þenne do þerto a quartron 
of frankencens poudrid & stere it to gedre 
til it be relyntid. & þenne tak it doun, & streyne 
it, & let it cole. & þenne kerue it, & let oute 
þe water, & clense it on þe neþer side, & do a wey 
al þe fulþe. & set it ouere þe fuyre a gayn 
til it be molten &, with a feþere, skymme it 
& do hit in to boystes. Þis is kynde makyng 
of nervale certayne. [}For to make 
a good entret.}] Tak iij quartrons of spaynyssch 
code, oþer of clene rosyn, & j quartron of 
prerosyn, half a pounde of mede wex, an vnce 
of galbanum, half an vnce of mastik, an vnce 
of frankencens, half an vnce of sankdragoun 
smale jpoudred, half an vnce of lyf hony, a 
[\f. 51v\] half a quartron of an vnce of vertegrece smale 
j powdrid. Let fry3e hem wel to gedre til it 
be wel relyntid, wel medlid. & þenne stroyne 
hem & do þerto a pownde of turpentyne þat 
is al redy powdred. & do hem to þe fuyr 
a gayn & stere hem wel til þei be relyntid 
& wel j medlid & so do it in a box. 
[}Also for tret j made with herbes.}] 
Tak beteyne, verueyne, egreymoyne, 
pympernelle, bugul, herbe water, weybrode, 
rybbe, daysye, 3arwe, & herbe robert, ana 
a pounde. & stampe hem, & do hem in a newe 
erþen pot & þerto a galoun of white wyn 
& let it stonde so al ny3t & a morewe. Set 
þe pot ouere þe fuyre & make it forto seþe 
& tak a pounde of mede wex & breke it 
to smale pecys. & cast it in to þe pot & 
half a pounde of frankencens, anoþer of prerosyn, 
& an oþer of rosyn. & poudere hem &  
cast hem in to þe pot, & a pounde of schepis 
talwe, & half a pounde of boris grece, oþer 
hertis grece, & put in to þe pot bote algate 
stere. & let it seþe as þou woldest seþe beef & 
þenne tak it doun & let þe grece hete ouergoon 
[\f. 52r\] til þou may streyne it for hete. & whenne it 
is streyned let hit stande til þe morewe, & 
þenne do a wey þe sondres vnderneþe, & 
tak a faire panne & do it þerjnne. & tak 
a pounde of spaynyssch code & breke it smal 
& do þer to vj peny wi3t of vertegrece bote 
melt ferst þi code & þi powdere of vertegrece 
bi hem self. & streyne hem & do þer to & seþe 
al to gedre. & þenne take it doun, & skymme it 
with a federe, & let it stonde til hit be colde 
for þis is good entret. [}For to make saue.}] 
Tak beteyne, bugul, sanicle, pympernelle, 
& melfoyle, strebery, wise orpyn, sauge, 
souþernewode, & herbe robert, herbe water, egre 
moyne, plantayne, soltecle, auance, madur, 
daysye, comfery, osmond, þe croppe of þe rede 
cowle, þe rede brere, red netle, & hempe, 
saui madur. Þou schalt take þerof as muche  
as of alle þe oþer, & þenne wassche hem 
clene, & stampe hem smale & take mayes 
boter of ewis or kyne of þe 3olwest þat þou my3t 
gete, for it is beter þen þe white. & take 
a quartron of boter & half a quartron of medewex, 
[\f. 52v\] & melte þi boter, & do þerto þi wex, & let hem 
melte to gedere. & þenne drawe hem þoru3 a 
smale lynnen cloþ þat alle þe croddes may 
leue a boue on þe cloþ, for þenne is þi 
boter jclarified for þe wex schedes þe 
croddes & þe boter a twynne. & þenne let þi 
boter kele &, whenne it is colde,  tak iij pound 
of þyn herbes þerto & half a pound of boter.  
& do hem in to a mortere & stampe hem to 
gedre til þou may se no boter. & tak a newe 
erþen pot & do jn þyn herbes as þou medlest 
hem to gedre, & þreste hem faste doun in 
þe pot with þyn hondes, & kenere wel þi pot 
for goyng jn of wormes, & set it jn a moysty 
place xiij dayes or ix at þe leste forto 
it is hoor a boue. & þenne do it in to a  
faire panne, & let fry3e hem wel to gedre 
ouer a fuyre, & torne it wel with a sklyce. & 
when it is hoot jnow, tak it doun, & persse 
it, & let it stonde til it be colde. & þenne 
kerue it, & let oute þe water, & melte it srewe, 
& do it in boxes. & þis is good Saue. 
[\f. 53r\] [}Here is makyng of anoynement sanatif.}]  
Tak þe same herbes þat goþ to saue & worche 
hem as þou doost þi saue bote for þi boter. 
Tak faire barewis grece j molten & cole, & do 
þer to & þer as þou takist madur a gaynes al 
þyn oþer herbes, do saue to þis oynement. 
Tak as muche of auance as þe wi3t of  
alle þyn oþer herbes & a say þi saue & þyn 
oynement a corde þat oon to worche withjnne 
& þat oþer with owte. For þis saue is as good as 
þe lengest or beter. [}For to make good 
entret for alle maner of sores.}] Tak fat 
bakoun & olde & melte it in a panne. & let it 
stonde til þe salt be falle to þe grounde. 
& þenne poure out þe grece in to a clene 
vessel & let it kele. & tak iij pound of rosyn, 
a pounde of wex, & a pounde of bakoun grece, 
& a pounde of schepe talwe, & a quartron of 
galbanum. & tak þy gumme & let it nette in 
a litel warme water al a day & a ny3t til it 
be molten. & þenne tak þi rosyn & brek it 
on smale pecys in to a panne. & put þerto 
þy grece, & breke þi wex, & put þerto, & schere 
þi talwe, & do þerto. & do jn þy gumme & þy 
[\f. 53v\] water & seeþ hem ouere þe fuyre & put þer to 
a quartron of frankencens, & half a quartron 
of mastik, & half a pounde of prerosyn smale 
j powdret in a brasyn mortere. & cast hem 
in to þy panne & let hem boile til þi wex 
& al þyn oþer þynges ben molten & viij pe 
ny wi3t of vertegrece.  & grynde it on a  
moloure as smal as þou my3t, & put it in to 
þe panne & stere it faste with a sklise a grete 
while. & þenne tak it doun of þe fuyre, & poure 
it in to a bagge of canfas, & put a litel water 
in to a basyn, & wassche a boute þe brynkys. 
& þenne holde ouer þi bagge with þy tret & let 
it renne in to þy bassyn & with a paire ton 
ges bi deppe þi bagge. & faire drawe doun 
þi trete &, whenne it is clene oute, tak a 
gose feþer & do a wey al þe forme a boue 
clene. & let it stonde forto a morewe, & 
tak out þy trete, & kerue it as þou wilt. 
For þis is kyndely made trete vp warantise. 
[}For to make oyle roset.}] Tak half a 
pound of roses þat are gedred erly bi þe 
morewe whiles þe dew lest beþ ful 
sprad & ful of knappes. & klippe hem with a 
[\f. 54r\] paire scheres in smale pecis & do hem in to 
a glasen vessel. & do þer to oyle of olyue of 
þe grenest þat þou may fynde & medle hem to 
gedere in þi vessel. & seeþ it wel & hange 
it a gaynes þe sonne xx dayes. & þenne 
drawe hit þor3 a kanefas cloþ & put it  
in to þe vessel of glas. & cast a wey al þy 
vessel & euery day in þe mornyng whanne 
þou hangest oute þi glas to fore or it be 
croth. Tak a spature tre & open þy pot 
& stere it wel & stoppe it a gayn for þe eire. 
[}Anoþer maner makyng of oyle roset.}] 
Tak of þyn oyle & of þy roses ana, & 
schrede hem & do hem in to a vessel of glas. 
& stompe it wel, & hange it in a vessel with  
water vp in to þe nekke duryng ij moneþes, 
& euery day stere it ones, & stompe 
it agayn. & after streyne it þour3 a canfas 
& do a wey þe groundis of þe roses & put 
in to a vessel of glas. & stompe it wel & þe 
is colder of kynde þan is þat oþer. [}For to 
make a drynke for alle manere of feuer, oþer 
posteme, & for alle sekenesse þat is in a mannes 
body þat euer may be holpe with eny medicyne.}] 
[\f. 54v\] Tak euery day a quantite of þe powdere 
in þe recet be fore þat makeþ mencyoun 
of þe dropsie in þe wombe. & tak jsope, 
rose maryne, violet, verueyne, beteyne, 
herbe jon, monsere, red planteyne, þe 
whiche is a powdere auance, sauge, 
ffeþerfoye, & ache, ana an handful. & wassche 
clene þyn herbes, & do hem in to a 
mortere, & stampe hem a litel, & do hem in to 
an erþen pot. Srewe, & do þer to a galoun of 
white wyn, & so let it stonde al a ny3t, & on  
þe morewe seþe hem to half. & þenne let 
it renne þour3 an heren fine & do it in to 
a clene vessel wel j keuered. & let þe seke 
vse þis drynke fyrst & last ix dayes at 
one hoot at morewe colde & euery day & 
ny3t half a pynte. & he schal be hool, 3ef 
eny medicyne schal euere helpe hym be 
godes grace. [}This is makyn of aqua 
uite perfectissima.}] Tak þe rote of saxfragie, 
& persile, & alisaundre, & ffenel, & tyme, 
& origan, & sauge, & calamynte, & auance,  
beteyne, & saue, of ech half a quartron, & 
galyngale, & blak pepir, white pepir, & long 
[\f. 55r\] pepir, clowes, & srotemygges, of eche an 
vnce, & canel, & macys quybibes, of euery ij 
vnces, & an half 3edewal, peleter of spayne, 
& tre of aloes, of euery an vnce & an 
half. & stompe þyn herbes, & poudere þi 
spices, & do hem in a galoun of red wyn, & 
medle þyn herbes & þi to gedere in  
þe wyn. & let hem stonde al a ny3t & stepe. 
& on þe morewe, distylle hem in a serpentyne 
or in a lymbyk. Þis water haþ mony vertues: 
Hit helpeþ a man & a womman from 
alle colde maladyes & ho so can vse it kyndely. 
It is confortatyf a gayn alle manere ma 
ladyes. & it is beter at þe ferste distillacioun 
of þe canon þen at þe secunde, oþer þe þrid 
de distillacioun. Hit conforteþ þe colde stomak, 
hit destruyeth schabbe þour3 þe vertu of þe 
makyng, & wircheþ with jnne forþ, & helpeþ 
alle manere of olde sores. Hit is good for defnesse 
of eres. Poure it in to a mannes eres lewe warme 
& it schal make hym to here. It amendeþ 
stynkyng breþ. 3ef þat a man vseþ it, hit helpeþ 
a man from þe fallyng euel. Hit helpeþ of 
þe palsie in þe tonge: Wete a lynnen cloþ 
þerjnne & ley it on þe tonge for þe palsye. & it 
[\f. 55v\] helpeþ a man of palsie of his membris 
þat quakyþ & þe lymmes be annoynted þer with. 
Hit is good for bityng of a scorpyon, oþer 
of an eddere, oþer of any venymes beest for 
no veneme many ne3 hit. & it is good for þe  
colde feuere & it be dronke be fore þe accesse. 
It wil kepe rawe flessch or fyssch with oute 
corrupcioun & it be layde þer jnne iij dayes. 
It is good to wassche with woundes & heleþ so 
res þat beþ cleped noli me tangere. Hit helpeþ 
þe sausefleme in þe visage. Hit is good for 
colica passio & for alle colde goutes. & 3ef a 
man drynkeþ it in white wyne, it destruyeþ 
þe vanyce of þe hed. It is good for alle manere 
vicis of þe stone  & for alle manere of eueles. 
 
