[^WYSE BOOK OF MAYSTYR PEERS OF SALERNE^] 
 
|P_307 
[\f. 1r\] Here begynnyth the wyse boke of maystyr Peers of Salerne as he transposyd 
it owte of lateyn in to englysche at ye requeste and desyre of Margerye ffygyll the 
qwene of Spayne. And as it was affermyd by ye opynyons of alle the maystres that 
tyme in Sallerne dwellynge. 
 
Fyrst yat euery man is made of iiij humours that is for to wytte of Blode, of 
red colorye, off blak colorye, and of flewme. Eche of thes iiij humours pursueth 
the bodye yat is in hys own stede. Ye Blode reynyth in ye rygth syde wpon ye stomak. 
The rede colorye regnyth in ye same place but a partye towarde the herte. 
The Blak Colery regnyth toward ye lyfte syde on ye mylte. Flewme reyneth in partye towarde the hede, a partye to the Bladder, and a partye towarde ye bodye. The 
kyndes of these iiij humours be suche. The bloode is hote and moyste and swete. 
The Rede Colory is byttyr, Grene, and dreye. The Blak Colorye is sowyr, Colde, 
and dreye. Flewme is colde, Salte, and moyste. Also Blode [\f. 1v\] wexyth and reygnth 
from ye viij idus of fevyr 3ere to the viij idus of maye and that conteynth lx dayes 
and xij. The Rede Colorye waxyth and reygnyth from the viij idus of maye to the 
viij idues of august. Yt is xx iiij dayes and viij dayes. The blak colerye waxyth 
and reygnth from ye viij idus of august vnto ye viij idues of nouembyr and yt conteynyth 
xxiiij dayes and xviij dayes. fflewme raygneth and waxeth from the viij 
idus of nouembyr to the viij idues of fevyr 3ere and yt conteynyth xxiiij dayes and 
xij dayes. The 4 humoures ben departyd be nygth and be daye. The Blode reyneth 
vj howrys that is from the ix howre of ye nygth on to ye xij howre of ye daye. The 
rede Colory rayngnyth from yat tyme forthe as moche. The Blake colorye raygneth 
as longe. fflewme reygneth as lange. And so in these iiij humours be conteynyd 
xxiiij howrys devidyd as yei ben before rehersyd. And thus these iiij humours 
have iiij yssuyes goyng owte of the body. The blode yssuyth owt of ye nose, rede 
colery out of the eryes, blak colery owte of ye eyne, fflewme owt of ye mowthe. 
The [\f. 2r\] Blode makyth a man harde spyttyng, sobyr, meke, and full rede. Rede 
colerye makyth a man grows envyows, scharplych to loke, and well handelyng. Blak 
colorye makyth a man quaynte, and grows, and schakyng, and a coward, evyr 
thynkyng and slepyng, and envyows, and he schal have blake towchyes in hys handys 
or in hys fete. fflewme makyth a man small wakyng thynkyng, a coward and to 
wax graye here. And for ye tyme that any of these iiij humours before seyde ouyr 
konnyth evyr soo it tucyth man or woman than to grete evyll. But the so grete and 
comown maystres schwld weche hwmowr yt is ffor why ys the blode ouercome the 
humoure ye whech blode is swety, moyste, and Drye. Than geffe hym drynkyes 
and metyes goode yn ayenste yat is byttyr, dreye, and colde. And if ye red colowre 
ouyrcome ye humowr yt longyth to hym ye wheche is Byttyr, drey, grene, and hote. 
Than geffe hym good thynges yat ageynst that is to seye swete thynges moyst and 
colde. And ageynst the Blak [\f. 2v\] colerye ye whech is cold, drye, and sowyr, geffe 
hym hoote, moyst, and swete thyngyes, and ageynst ye flewme, that is colde and 
|P_308 
moyste. There a3enst wse salte, hote, colde, and drye thyngyes. What man yat wyll 
yes wndyrstande, he maye herby moche goode lere and knowe. Many thynges he 
maye here yat be goode for to holde and wndyrstand that fallyth to eueryman and 
woman. As thws where a man may not lygthly be helyd nor longe a byde in hele. 
And whye ffor suche is hys qualyte and hys makyng in nature. ffor evyry man and 
woman is made of iiij elmentys that is for to wete of ffyre, watyr, erthe, and wynde. 
And these iiij I tell 3ow arn in suche manere assemblyd bothe in man and woman 
and sette togedyr so movabyll that non of them maye be stabyl. The fyre wastyth 
and stroyeth the watyr yat evyr and alwey yes ben in traveyll. The wynde and the 
erthe travayll gretlye. Also these iiij are hote, moyste, Drye, and colde. And 
[\f. 3r\] amonge them is grete aduersyte wher fore ther is among them grete aduersyte and 
contrayowsuesse wherby the pepyl fallyth in to grete seknesse in dyuerse wyse. Butt 
yat god gevyth by nature grete vertu in herbys that ben moyst, wet, drye, Byttyr, 
and swete, the whech growyn in diuerse placyes and good it is to knowe the virtuyes 
of hem the wheche also ben the sedyes, the flowres, the levyes, and ye Rotes. 
 
The propyrteys of the planetys be Almagest in the Centologye of Tholomye. 
Evyry lymme of manyes bodye is rewlyd by a certeyn sygne of the zodyak where-fore 
as seyth tholomye if 3e be seke in any lyme Do no medycyn to the seke whan 
ye mone is in the sygne of the leone for it schal rather hyndyr than forther and 
namly fle blode letyng in the lymme at thoo tymes. As whan ares reygnyth in the 
hede he reygnyth holly in yat place. Taurus in the nekke and in the throte. Gemini 
in ye schuldrys. [\f. 3v\] In the schuldryes and armyes and handyes yese iij be the sygnes 
in vernum. Cancer reygnth in the brest, stomak, mylte, herte, lyvyr, and the gall. 
Pisces reygnyth in ye bakke, sydyes, bonyes, Synewys, and grystwyllys. Virgo reyneth 
in the wombe owttyes midryve and somtyme in the stomakke, lyver, gall, and 
mylte and othyr mitratyve lymyes benethe the mydreve. These iij be the sygnes of 
somyr. Saturne reygneth in the navyll, the raynes, and in the lower party of the 
wombe. Scorpio reygneth in the Bladder, arse, and in the membrys bothe of man 
and woman. Sagittarius reygneth in the thyes and the buddokkys. These iij be the 
sygnes of heruest. Capricorne reygnyth in the handyes and kneys. Aquarye reygnyth 
in the schynnys and calves. Piscis reygnyth in the fete and these iij sygnes 
be the sygnys of wyntyr. Also 3e must knowe whan saturne reygnyth in ye sygne 
of Capricorne, aquarye, and piscis, so long schal be scharsues, Darthe of corne, 
of [\f. 4r\] frute, and of bestyes and trobyll among the comown pepyl, ffor in these 
iij sygnes he hath most mygth to fulfylle his maleyse, but if he be lettyd be neyborhode 
of any good planete, as Jubiter, Sol, and Venus, and ct. The regne of 
thys planett saturne lastyth vij 3eres and more. Also all ye 3ere is rewlyd be the 
fyrst daye of the kalendys of janyuary. Jf it fall on the sondaye than wyntyr schall 
be goode, and warme, and wyndye, Vere, moyst and good, somyr, drye haruest, 
wyndye, moche corn, and good plentye of frute, hole schep, wyne. Been bestyes 
schal waxe. Calves schall dye. Delyte of bataylys, lordys and kyngys schal be dysdeynyd. 
Many thynges and mervelys schall regne and many tydynges schall goo. 
Also olde folke and 3onge schal dye and than pees schall growe in londe. And in 
the myddyes of awgust it schal reygne sore and oyle schal be gret plentye. And 
if þat it falle on a monedaye, yat is to seye, the fyrst daye [\f. 4v\] of ye kalendys of 
januarye, wyntyr yan schal be mylde, stronge, and good, verre, drye; somyr, 
wyndy and dyuerse tempestes, haruest grete, and frostys grete. Manye schal dye, 
be grete sekenesse and pestylence. Namly of 3ong folke grete debate and grete delyte 
|P_309 
in batellys and many schall dye by them. Also chawnge of lordys, princys, 
and knygthis, and potestatys shal perysche be yronys. Many a thefe schall be, and 
howsoeuyr wyfys schal well spede. Grete wsure schal be. Many thyngys schal 
come. And marynors shall be in many perellys, and moreyne of bestyes, and been 
grete freylte of man, lytyl corne and goodes, lytyll lynete and honeye, lytyll 
wyne and oyle, plente of appulys. And if it falle on a tewesday it schal be stronge, 
wykkyd, and darke wyntyr, and drye ver, wynde, tempestys grete and many, snowes 
wete and raynye; somyr, drye heruest and freylte of women, lambys schal perysch, 
ffewe cornes, many othyr frewtys grete derthys, save somdel plentye of whete if 
yu kepe it wel. Wyndys schal be travellus not moyste, [\f. 5r\] plentye of wyne, few 
codware, moche hony, morayne of bestyes many fyres, and brenyges oyle 3nowe, 
derthe of fewell, grete pestylence, Debate in Rome, and grete cyteyes. And if it falle 
on a Wednysdaye wyntyr schal be colde, harde, and goode grete snowes, ver wyndy 
and wykkyd, and hote good somyr, temperate heruest, whete 3nowe, wyne, 
and oyle and skylfully cheppe, bestyes schal perysch, many wyndyes, many tydyngys 
and strong flodyes, moche 3ong folke schall dye and many olde folke schall be 
seke, Chapmen and merchawntes schal travayle. And if it be on a thursdaye wyntyr schall be colde, strong, and goode, veer schall be wyndye, and somyr good, 
raynye heruest and somdell goode, lytylle whete and somdell derthe, plentye off 
appyllyes and of othyr frutyes, and lynette oyle and wyne skylfullyes, 3nowe grete 
floodys in heruest, moreyne of hoggys and of othyr bestyes, grete lordyes schall 
perysche, and pees schal be. And if it fall on a frydaye wyntyr schal be chawngabyl, 
trobwly, and tempestyes. [\f. 5v\] Grete veere good and somdell wyndye, 
Somyr nothyr full goode nothyr full ylle, sykyl fully good heruest, whete resonabyll, 
morayne of 3ong folke and of schep. Been and bestyes lytyl, lynet and moche oyle, 
and pylgrymes schalle be manye and tydyngys manye. And if it falle on a saturdaye 
wyntyr schall be tempestevows, somdell stronge and wyndye, veere wyndy, 
somyr fayre and somdell wete, heruest not moost preyfabyll; kepe whete for it wyl 
be scante, in the ende of haruest it schall be somdell wyndye. Heye and lynette 
not wyth moost, lordyes schal weve werrys, many fires and brennyngys schall be, 
ffrewte schall schewe and sayle schyppys schall be in perell, and somdell morayne 
of bestys. Many men schall be seke in the fevyr and eyan. And olde folke schall 
dye namely in yat 3ere and ct. Also Seynt Bede ye worthy clerke sey the ye be vii 
dayes in especyall in ye 3ere ye wheche be goode and holswom for man, woman, 
or chylde to blede wpon. Ye fyrst is in ye begynnyng of marche the vij daye or 
ye xvij lette ye bloode on ye [\f. 6r\] rygth arme. Also in ye begynnyng of aprile the 
xi daye and also in ye begynnyng ende of maye the iij ye iiij or ye v daye on whethyr 
arme yu wylt let ye bloode. And yt schall put a weye ye fevyr, ye gowte, ye ffallyng 
evyll, and all manere of growyng of blyndesse. 
 
Here be ye sygnes of dethe to perseyve in a seke body: hys forhed rede, hys browes 
schall falle, hys lyste ye schall wax lytyl, hys nose schall wax pale and whyte, hys 
wytte schall fayle, hys pouse before schall renne, hys fete schall wax colde, hys belly 
wexeth laxe, in a 3ong man wakyng and in a holde man slepyng and of a man 
if hys rygth ye wattyr, he schall dye. In a woman if here lyste yee be wattrye sche 
shall all pase owte of thys world. 
 
[\f. 6v\] Here begynnyth ye blyssyng wpon herbys whech is medycynabyll and rygth 
goode and holsome for all manere of grevows wowndys and sorys. 
 
|P_310 
Deus qui in mundo primordia inter cetera olera virencia crescere & multiplicare 
precepisti te submissis humilimis precibus exoramus ut has herbas in usum 
medecinalem collectas in tuo sancto nomine + consecrares + & benedicas ut 
quicumque ex eis potamina gustantur vel unguenta perceperint sanitate cordis & corporis 
percipere mereantur qui vivis et regnas deus per omnia saecula saeculorum. 
Amen. 
 
Domine Jesu Christe fili dei vivi qui es salus perfecta & medicina vera humiliter 
cum effectu cordis obsecramus ut hanc consecrationem herbarum et mellis 
benedicendo + digneris consacrare et sanctificando + benedicere qui per herbam 
sanitate & infirmitate effugatos comporta est ut quicumque ex ea percipienda 
gustantur aliquo modo te manus praestante incolumnis efficiatur ut nomen tuum 
gloriosum benedicatur in aevum. Amen. 
 
Deus per quem omnia quae creata sunt valde bona sunt + benedictio tua hanc 
medicinam seu vnguentum visitet + ac sanctificet ut omnes [\f. 7r\] quibus exhibita 
fuerit sanitas scelere ac perennem asperitatem percipere gaudeant et nomen tuum 
sanctum glorificentur in aeternum + qui vivis et regnas in saecula saeculorum. 
 
Deus qui ex variis herbis medicinam fieri concessisti tu hujus creaturae 
curationem benedicere et sanare digneris ac intus indigentibus salutare tuum 
praestare. Et sicut tuis apostolis dedisti potestatem curandi omnem infirmitatem. 
Sic vbicumque hec medicamenta sint egrotantibus in tuo nomine exhibita omnia 
expellantur vicia et tua gracia benedicantur per dominum nostrum Jesum Christum 
filium tuum & c. 
 
Here begynnyth and tellyth howe a man schal make hys salves, playsterys, 
and oynementes aftyr the forme and byddyng of mayster peers of Salarne. 
 
[}ffor Grene Entrette}] 
Take Bugle, Pygle, Senegle, Betayn, Anens, smallache Croppes of the rede brere 
levys of the rede cole maydyn here, tussayne, and the croppes of hempe. Grynde 
[\f. 7v\] alle these togedyr and pwt yn to a porcyon off oyle and let it stonde ix dayes 
stylle. And aftyr sethe alle thes herbyes and streyne hem thorowgth a clothe. Then 
pwtte ther to ij li of roseyn, and ij pownde of schepys talowe, and a quartryn 
of feyre wox, a porcyon of lede, a porcyon off [\?\] vertgrese, and boyle all these 
togedyr. Then streyne it a3en and whan it is colde putt it in a boxe. 
 
[}ffor Emplome}] 
ffor to make a playstyr of Emplome. Take a pynte of oyle olyfe and half a pownde 
of red lede. A quartyn of lyterge Betyn in powdyr and putte them in to oyle. Then 
sethe them bi an esye fyre and lette it boyle tyll it wexe browne but not to longe 
that it wax blak be no weye. Then take it fro the fyre and pwt yn to a lytyl camforye 
if yu have and put it where yu wyste. 
 
[}ffor popylian}] 
To make popylyan. Take a pownde and [\f. 8r\] an halfe of Buddys of populer treys 
and the levys of mandrake and ye tendryles of vynys and ye levys of henbane, 
ye levys of morell, and of penywort, and of blak clote of vyolette, and of letwys 
of rubarke, vmbelicus vinus, Sengrene and vmcularus. An=a= dr. iij and li off fresch 
grese of a swyne and than do and make it yus. Take fyrst ye buddys and Braye 
hem well by them selfe. Then medyll them wyth ye grece and grynd them well 
|P_311 
to gedyr and let it stande styll iij dayes and on ye forte daye gadyr the forseyde 
herbys and grynde them small. And aftyr melte all to gedyr and lete them stonde 
stylle ix dayes in a clene vessell. Thenne put them in to a pane and sethe them. 
Putte yn to a potell of whyte wyne, and lete them boyle tyl the wyne wax thyk. 
Then streyne it thorowe a clene clothe and let it stande and kele and than put it 
in a box where yu wylt for ye popylyan is goode for the wode agu and for them 
yat may not slepe, [\f. 8v\] for to anoynte ye fete, ye palmes, and ther templys ther 
wyth, and it wylle make a man to swete if it be medlyd wyth oyle of Roses or of vyolettys. 
 
[}ffor blakke entrete}] 
ffor to make blak Entret. ffor a mormall and for ony sorys. Take a quartryn of 
oyle olyve and j li of fyne Ceruse and boyle hem to gedyr wyth an esy fyre wyth 
owtyn smoke tyll it wex blak and yat it clyve to thy fyngyr. Stere it well wyth a 
slyse. Then take it from ye fyre and do it in a clene vessell and kepe it to thy wse. 
 
Also for to make Blak entret. Take talow of a schep j li, wax and pyche an=a= dr. 
iij, a lytyl frankensense. Melt them to gedyr, but lete them nowgth Boyle by no 
weye. And whan yat yei be molte, streyne them thorowgth a cloth and wyll hele 
all manyr of wowndys and soorys bothe hote and colde. 
 
[}ffor Dewte}] 
ffor to make Dewte. Take of Bwttyr claryfyed xij li, of clene grece vj li, rosys [\f. 9r\] 
iij li, of vyrgyn wex j li, of turpentyn halfe a pownde, of malows iij li, and bete 
them small wyth a pownde of comyn and boyle hem all to gedyr. And whan theye 
have boylyd a myleweye lete hem kole all a nygth. And on the morowe but if itte 
be styffe ynowe, put ther to halfe a pownde of oyle and sethe it a3en. Put ther 
to j li of fenyereke betyn small and lete hem boyle a whyle. Then let it kole and 
put it wp in a boxe. 
 
[}ffor vertegrece}] 
ffor to make vertegrece. Take j li of fylyg of brasse or of copyr, and v li of lyme 
on qwenchyd, and strayned vynegyr a galown. Then take a potte of erthe and pwt 
thys vynegyr therin. And stoppe ye mowthe yat noon eyre come in, but make a 
lytyll hole above wyth a boydkyn and put it wndyr the erthe almost half a 3ere. 
Then take it wppe and do wyth it what thow wylte. 
 
[}Vnguetum albumum.}] 
ffor to make vnguentum albumum. Take a pynte [\f. 9v\] of oyle olyve and put ther 
to 1/2 a quartryn of wexe and boyle them. And whan they arn boylyd, take half 
a pownde of ceruse, an vnce of mastyk, an wnce of olybanum, and a lytyll conforye, 
if yu have it, and grynde these to small powder. Then cast thyn wexe in thyn 
oyle that is boylyd and the powdyr, and stere it well tyl it be nygth colde. And 
whan it is luke warm, take ye whyte of iiij eggys mad in gleyre and put ther to 
a sawserfwll of ye vynegyr. Then put it in to a boxe. Than take pyche, Safron, colofayn, 
and waxe of eche iiij dr. Turpentyne, Galbanum amoyne, myrre, frankencense, 
mastyk, of eche an wnce and iij dr. Then take a moller or ellys feryse thy 
gummes in a morter and leye them in vynegyr all a nygth. And on ye morow put 
it on the fyre tyll they be moltyn in ye vynegyr or consummyd. Then streyne it 
thorow a clothe. Then put it ouyr the fyre and put yn to pyche moltyn and streynyd, 
then safrown, then ye [\f. 10r\] wexe moltyn, and colophun, then turpentyne, then 
|P_312 
ye mastyk, encense, and myrre. Medyl hem well togedyr and evyr steryng wyth 
a slyse and whan it is boylyd ynowe cast it in to ye watyr. Then take it wp and 
presse owte ye watyr clene. Then anoynte ye moller in ye marbyl stoon wyth oyle 
de baye and wyth powdyr of Safron and malaxe it well yeron. Then make it in 
malage leome in rollys and kepe it to thyne wse. 
 
[}Aliud viij albumen}] 
Also to make a whyte oyntment in a nothyr manyr. Take of lyterge ij dr., of ceruse 
iiij dr., of plumws dr. ij, of mastyk and frankencense an=a= dr. j. Braye them well 
in a morter of Brasse all to small powdyr and put yn to a porcyon of ceruse and 
tempyr wp all yes seyde powdrys wyth a porcyon of vynegyr and a porcyon of oyle. 
Then stere them well togedyr tyl it be as thykke as hony. And thys oyntment is 
for ye scabbys good, for ye morsewe, for a felown, and for alle maner hwrtys that 
comyth of corrupcyon of humourys. 
 
[\f. 10v\] [}Aliud vnguentum albumum}] 
Anothyr manere to make whyte oynement. Take lyterge, samole, mastyk, frankencense, plumbse an=a=. Put yn to ye powdyr of alowes epatyk and qwyksylvyr. Than 
tempyr it wppe wyth vyneger and oyle as it is before seyde, for thys is rygth goode 
and holswm for dyuerse dysesys, sorys, hwrtys, and sekenessys in what place of 
man or woman yat yei be in and a. 
 
[}To make vnguentum viridum}] 
ffor to make a grene oynement. Take celendoyn, allelma, loveache, sawge, scabyows 
of eche an hanfwlle. Grynde them small in a mortyr yan tempyr it wyth fayre schepys 
talowe and wyth oyle of eche j li. Than lete it stonde stylle in a vessell; then sethe 
yem in a vessel tylle ye herbys goo to ye grownd. Then streyne them thorow a clothe 
and sette it ovyr ye fyre and put yn to dr. ij of waxe if it be wyntyr and in somyr 
iij dr. Then put yn to powdyr of mastykke, frankencense, and vertegrece an=a= dr. 
dj. Aftyr boyle all these togedyr tyll it be [\f. 11r\] grene. Then take it fro ye fyre and 
put ther to an wnce of allym emetyk mad in poudyr. Thys poudyr and thys oynement 
is good for all manyr of olde sorys. 
 
[}Aliud vnguentum viridum}] 
Also to make a grene oynement. Take Celondeyn rootes, allia Cantru., galli oolus 
cristi, lemsticus agrestus, and wylde malowes and scabiows an=a= xvi dr. Sepe ariatis 
oler communis an=a= iiij li, cere dj li, masticys olibam viridis oris an=a= dr. ij, olei 
epaticis dr. ij and a. 
 
[}Vnguentum Rubeum}] 
Also for to make a rede oynement that is ryght good to dreye a wownde and to 
gadyr sownde flesche and good and also for the kankyr and for a festryng sore. 
Take a pownde of olde swynes grece and a quarte of jwse of plantayne and of 
Celondoyn. Boyle them well togedyr and streyne them well togedyr thorowgth a 
clothe. Then take of mastyk iiij dragms, a lytyll of roseyn of baall, armonyas of 
sandragon or of senveye [\f. 11v\] an=a= dr. v. and medyll all togedyr and put therto iiij 
dr. of turpentyne. 
 
|P_313 
[}Vnguentum salsum}] 
Also for to make thys oynment vnguentum Salsum. Take a pynte of olde swynes 
grece moltyn and claryfyed and of qweksylvyr dr. j. Mastyk, frankensence, lyterge 
of lede an=a= dr. dj, salte of the baye iiij dr., papolios and whyte wexe dr. j, oyle 
debaye dr. j dj. ffyrst take ye powdyr of mastyk, ffrankencense, lyterge, and led. 
Pwt all togedyr on a papyr. Then powdyr thy salte as smalle as yu mayst and put 
it to yat othyr powdyr. Then erly in a mornyng begynne for to werke thus. Take 
a quarte of thy grece and put it in to a brasyn morter, and put yn to thy qwyke 
sylvyr wyth a pestell of yryn. Ryng them well togedyr. Evyr among spytte yn to 
of thy sastyng spatull, and as it nedys, put ynto more grece tyll yu perseyve no 
thyng of thy qwek sylvyr. Then put yn to all [\f. 12r\] thy grece. And wyth thy spatull 
medyll hem well togedyr a good whyle. Than melt thyn oyle debaye and put yn 
to thy wexe. And whan ye be well moltyn, putte them hote in the morter, ffor thys 
is a pryncypall oyntment for scabbys. 
 
[}Vnguentum Genestum}] 
Also for to make thys oynment vnguentum Genestum. Take broom flowrys iij li, 
Sowthern woode, Blak sope, red netlys an=a= j li. Sethe all togedyr in a galown of 
whyte wyne. Let it sethe tyl halfe be wastyd. Then grynde thyn herbys in a mortyr, 
and put them in a3en in to the wyne, and put yn to a galown of grece and a quartryn 
of honye, iiij dr. waxe Safron and let them boyle an howyr. Then streyn hem 
thorowgth a clothe and kepe it to thy owyn wse for it is good. 
 
[}Vnguentum fortissimum}] 
ffor to make thys oyntment vnguentum fortissimum. Take a potell of olde grece 
or olde buttyr. Brymston asches of argellye an=a= dr. j, of brent alome dr. iiij. Boyle 
all [\f. 12v\] these to gedyr wyth j dr. vertegrece. Stere it well for yis oynement is goode 
for all manere of scabbys and a goode carryse for alle maner of sorys bothe newe 
and olde on warentyse. 
 
[}Vnguentum sustum}] 
Also for to make yis oyntment vnguentum sustum ye whech is a blak oyntmente. 
It drawyth and helyth fayre and closyth. Take oyle olyf j li and an halfe, wexe dr. 
iij, colysony dr. ij, Pyche Gumme 1/2 apyn of eythyr ij dramys, mastyk, olybanum, 
Galbanum, turpentyn an=a= dr. j. Clense thyn oyle and put it in to an erthyn 
potte ouyr ye fyre tyl it boyle. Then put ther to thy wexe, and put in thy colophome, 
then pyche aftyrwarde, Gwmme 1/2 apyn and turpentyne. When all is in put yn 
to olibanum so yat all ye forseyd be steryd well togedyr. And all weye stere it to 
it be colde and yan kep it to 3owre owyn wse for it is rygth good and holsom. 
 
[}ffor dewte}] 
Also for to make yis oynement vnguentum Dewte. Take ye racyns of urnian ij li, 
[\f. 13r\] of fenygryk j li, of Sorwyllys j li, of oyle olyfe iiij li, of turpentyne j li, of 
galbanum off gwmme wrre an=a= dr. ij, colophome j dr., reysyn sede. Braye all yes 
thynges togedyr and put ther to a porcyon of batyr, and lete itte stonde iij dayes 
and ye iiij daye let it boyle ouyr ye fyre tyl it wexe thykke. Then put it in a clothe 
and put yn to a lytyll hote watyr for ye thyknesse and streyne it thorowe a clothe 
|P_314 
as herde as yu mayste betwynne ij stonys. Then take ij li of yat juse and put yn 
to iiij pownde of oyle, and let it boyle tyl ye iij part be wastyd. Then put yn to 
a porcyon of wexe and of turpentyne and all yes othyr powdrys and let it sethe 
well tyll it wexe thykke. Yen take it from ye fyre and whan it is colde put it in to 
thy boxe. Thys oynement is good for the stoon and for akyng of ye rybbys. ffor 
all refreynyd and drye grevaws it makyth them nesche if it be anoyntyd a3enst ye 
fyre, and for many othyr dysesyys it is rygth good and holswom. 
 
[}Vnguentum pro ardetura ignis}] 
Also for to make a noyntement for brenyg [\f. 13v\] of ye fyre. Take rode and brene 
yt all to poudyr aschys. Take of ye 1/2 aschys viij dr. and juse of planteyn ij dr., 
Swete creme of rawe mylke ij dr., and make ther off a noyntment and than spede 
it on a clothe and leye it to a brennyng or to a scaldyng, and leye a thynne lethyr 
yn wppe on and it schall hele it so yat it schall nevyr be seyn. For in trwthe thys 
oynement hath be prevyd. 
 
[}Vnguentum pro facie flumaticum}] 
Also for to make an oynement for to put a weye ye saws flewme in the vyssage. 
Take gely made of ye watyr of lyllys rotys and fresche swynys grece an=a= dr. ij, and 
of bryston dr. iij, frakencense dr. ij, of gyngyr dr. and dj, and here of make. Thys 
oynement for thys hath provyd ry3t good dyuerse tymys in dyuerse personys. 
 
[}ffor ye gowte and a Brosore}] 
Also for to make a soveryn oynement for gowtys and Brosowrys. Take sothern woode 
vj hanfwll and of wormwoode iij hanfull and a good quantyte of rede rwse levys. 
Cutte them small and put them in a newe erthen potte. Pwtte yn to a [\f. 14r\] potell 
of wyne whyte or rede. And lete them stonde togedyr a daye and a nygthe. Then 
pwtte ther to a potell of oyle olyfe and let them boyle togedyr tyll the wyne be 
conswmyd. Then streyne it in to glasse and euery mornyng take a qwantyte and 
make it hote a3enst ye fyre and a noynt the place, but not atte evyn in no wyse. 
And whan it is a noyntyd ley ther to a blak lambys skyn on tewyd. 
 
[}Emplastrum Oxiorociu}] 
Also here be the makyng of playstrys, and fyrste to make yis plastyr Oxiorocin. 
the whech is conpownyd of oxi that is grewe and in latyn Exci is vynegyr and of 
Saffron. Thys plastyr is mad namely for ache of Bonys. It mollysyeth and dyssolwtyth 
hard Enpostymes in what party of the body that yei be and aftyr olde 
Surgens it is callyd a puspall playstyr for ache and broswrys. 
 
[}Emplastyr Turbentyne}] 
Also for to make thys playstyr Turbentyn [\f. 14v\] Recipe cera li j, roseyn dr. j. Thuris 
mastice an=a= dr. j, oyle dr. iiij, melle li j. Of turpentyne dr. iij, vitella onox iij, farme 
filegum dr. ij. Boyle dr. j and a. 
 
[}Emplastyr Jerusalem}] 
Also for to make thys Emplaystyr Jerusalem. Take waxe rosyn, perrosyn, pyche, 
and talowe an=a= dr. j. Turpentyne oyle an=a= dr. iiij, ceruse dr. iiij, sall gemme dr. 
iiij, lapis magneticus, lapis calaminriaris an=a= dr. 1/2, vermylyon dr. j. 
 
|P_315 
[}Emplastyr Desoluti}] 
Also to make ye Emplaystyr desoluti. Take oyle oliff v dr., dreye pyche ij dr., waxe 
dr. ij, lagdanum ij dr., literge xij dr., viradio eris ij dr., galbanum iiij dr. Boyle 
the lyterge wyth oyle and whan it is thykke put yn to thy pyche the wexe, the vertegrece 
into the laste ende put therto... 
 
[}Emplastyr Dumm. epticum}] 
Take lyterge li j and 1/2 et galbanum dr. j, azmomak oz. j dr. ij, apoponac dr. 
ij, waxe viij dr., olibanum and mirre an=a= dr. j, bedelliam vertegrece dr. j, Astrolongia 
longa dr. j, oyle olyf li j and 1/2. And thus schall 3e make ye playstyr. 
[\f. 15r\] Take galbanum, armoniak, apponac, and put hem in a vessell and covyr hem 
wyth vynegyr and let hem be dyssolvyd yn a daye and a nygth. And whan 3e have 
do soo set it ovyr the fyre and boyle hem wnto ye vynegyr be wastyd. Then streyne 
them thorow a clothe and let it stonde. Then take halfe 3owre oyle and halfe 3owre 
wexe and set hem ovyr the fyre in a clene erthen vessell and melt them to gedyr. 
And whan it is moltyn do in thy lyterge and let them boyle to gedyr tyl ye colowre 
be changyd and all weye stere it well yat ye lyterge fall not downe to ye pane bottum. 
Yan set it downe and take 3owre othyr partye yat is to seye, yat othyr partye 
of oyle and waxe and do hym in a clene vessell as yat othyr is before and melt 
them and put 3owre stynnyd stwf ynto and put all in ye vessell to yat lytarge and 
set it ovyr ye fyre and let it boyle. Then loke yat 3e have all 3owre drey gwmmys 
in sotyll powdrys. And loke yat ye vessell be not ouyr ye fyre whan 3e put in 3owre 
powdrys and as 3e strawe them in stere it well and wythin a lytyll whyle aftyr put 
in 3owre vertegrece [\f. 15v\] and a lytyll aftyr put in 3owr myrre and sone aftyr yat 
astrolongia longa and in a whyle aftyr put in 3owre encense olibanum and bedylian 
and stere it well alweye. Then aftyr set it ovyr ye fyre and let all yes thynges sethe 
to gedyr. And if 3e wyll wete whan it is sodyn ynow. Droppe yn of iij droppes 
in a dysch full of watyr and if it be as blak as ynke and red as blode and hard 
in honde then it is boylyd ynowe. And than take it downe and stere it tyll it be 
colde. Than malax it be twyn thyn hondys wyth oyle olyve and wse it to thy wse 
for it is a soveryn medycyn. 
 
[}Emplastyr grecum}] 
Also for to make Emplastyr grecum goode pro malo morbo and mormall. Take 
lyterge aure ceruse an=a=, and 1/2 cere albe quartron dr. j, olorofax li iij, Turpentyn 
dr. j, Alimme dr., mastic, olibanum an=a= dr. j, Camphory dr. j, poudyr of ye 
schell of horsmosklys li 1/2, fiat in morterio. 
 
[}Emplastyr Regale}] 
Also for to make thys Emplastyr Regale good pro mormali. Recipe Antimony of 
ye goldsmyth dr. j and of Boras plastyr de parysch [\f. 16r\] dr., whyte lede iiij dr., 
and swynes grece on moltyn. Ley it on a moller and grynde it wyth a ston and 
as ye grece voydyth a bowgth ye ston so gedyr it wppe and occupye it as may suffyce 
to ye and it schall hele ye maladye. 
 
[}ffor ye mygrane}] 
Also for to make thys Emplastyr good to hele a body of ye mygrane. Take ye juse 
|P_316 
of archanngyll and of grownd yve, herbe benet, pulioll riall an=a=, of womanys 
mylke iiij sponfull, a lytyll flowre, and ye powdyr of sanguis draconis dr. ij, and 
make of yis a playstr and ley it colde to ye iij parte of thyn hede and yn yat ye 
grevawus is and wyth in a whyle it wyll do it ese. 
 
[}Aliud}] 
Also for ye mygrane a noythyr manere emplaystyr. Take ij or iij gret oynonis and 
pare awey ye rotys and pyke out ye core of them. Put yer in powdyr of olibanum 
and gumme arabicum and set them in ye crurys tyl yei be tendyr. Yan braye them 
in a morter and ley it hote to ye hyndyr parte of ye hede of ye pacyant and it schal 
wythdrawe ye akyng fro ye foryede parte. 
 
[}ffor ye mygrayne and swymyng in the hede}] 
Also for ye mygrayne and for ye swymyng in ye hede. ffyrste do boxe ye seke bodye 
[\f. 16v\] onys or twyes be twyx ye schwldrys and then take iij dj wyte of ye rote of 
peletyr of spayn half a dj weyte of spykuard and poudret. Boyle them in a pynte 
of vynegyr tyll half be wastyd. Then put ynto a sawserfwll of hony and thryes as 
moche of mosterd and medyl them well to gedyr and whan ye lycowre is colde 
take yn of half a sponfull aftyr mete and as moche be fore wsyng it x or xij dayes. 
Holde yis lycowr in thy mowth tyl it be full of matyr, yan voyde it in a vessell and 
yis medycyn wyl porge ye hede of ye mygrayne, postym, or fevyr. Then take ij dj 
wyte of rotys of peletyr of spayne not poudryd bwt hole dryed and ij dj wayte 
of susorbyon and stansakyr. Bynde a lytyll of eche of yes in a lynyn clothe and 
put it in 3owre mowthe betwyx 3owre tethe and chewe yt off and it wyl clense 
3owre hede of all wykkyd humowrys. 
 
[}ffor ye kankyr}] 
Also for ye kankyr in ye mowth a medycyn to dystroye it. Take a porcyon of sawge 
as moche of parympyruoll and halfe so moche of parcoly. Schrede hem wyth a 
knyfe and stampe hem small in a morter. [\f. 17r\] Put yn to a lytyl brent alom and 
yan take it wp and dreye it and whan it is dreye, bet it in powdyr and kepe it. Thys 
powdyr hath be ofte provyd and neuyr faylyd. Also for ye mygrane ofte provyd – 
Take a quartron of mosterde and a quarte of hony and dr. j. Boyle yes in maner 
of a playstyr. Ley it hote in ye hole of ye nekke. 
 
[}ffor a wownde in a maydyns hede}] 
Also for a wownde in a maidyns hede. Take ye Rede cole worte, Tansey, hempe, 
horsmynt, Rede nettyl, Brer croppyes, and as moche of madyr as of all these. Stampe 
hem to gedyr and seth them in wyn and gef hym to drynke. And if it come owte 
of ye wownde it is sygne of long lyfe, and specyally if he brake not. Yan serche 
ye wownde and save ye bonys yat ben brekyn. So yt yn, towche not ye Teyre, and 
if ye wownde blede, fast wype it wyth a softe lynyn clothe. Then leye a softe lynyn 
clothe ouyr ye wownde and take whete flowyr fayr bwltyd and strowe it ovyr ye 
clothe. Then [\f. 17v\] let a woman yat gevyth a knave chylde sowke. If ye seke be a 
man, let hyr mylke yt wyppe on and leye a nothyr clene clothe yt wpon and strowe 
it wyth flowre as yu dedyst yt ouyr and of ye mylke also tyl it be wete. Yan hyll 
hys hede and let it be tyll on ye morowe. Than onhylle it softly and if yu se a bone 
yeron as it were a purpyll yat standyth on the watyr whan it renyth, then it is sygne 
|P_317 
of dethe. And if yu se yat ye taye fare as it were a bloo spynnyng webbe of an 
erreyn, it is a tokyn yat ye taye is brokyn and yat is sygne of hasty dethe. And 
if yere be none of these sygnes, then yefe hym to drynk euery daye twyes at morow 
and at evyn swche drynke as castyth owte broke bonys. Then take pwlyoll ryall, 
pulyoll mowteyn, rybbe bugle, Ambrose, Selydon, cheverell, and rede nettyll, lekys, 
ache, and weybred, Tansey, morell, agatselon, and betony an=a=. Stampe them well 
togedyr and medyll them wyth swynys grece and a lytyll hony and virgynys wex 
and whan all these be stampyd and medlyd to gedyr do hem in a [\f. 18r\] clene vessell 
and do ynto whyte wyne. And let it stande a day and a nygth and on ye morow 
seth it well and streyne it thorow a cloth whyll it is hote and yer wyth a noynt ye 
sores all a bowte for it wyl prove both holswm, goode, and profytabyll. 
 
[}A Salve for all soorys}] 
Also for to make a connyng salve for all sorys. ffyrst take ij sawserfull of honye 
and iij full of swynys grece and put it to gedyr and melte it. Then take a fayre 
scowryd bason and put ye lycowre yerin and stere it tyl it be lwke warme. Yen take 
a sponfull of vertgrece and tempyr it yer wyth. Then take whete flowre and put 
it ther to and stere it well in ye powryng wn to it ryse from ye basyn. Take parrosyn 
dj li, virgyn wex, frankencense, se fflos vnguentox a quarter of an wnce, of mastyke 
di vnce, of hertys swet a quartyr of camfyer. Then bray the parrosyn, ye frankencense, 
and ye mastyk as smalle as it may be and then melte the [\f. 18v\] virgyn wex 
and ye hertys swet togedyr and yan put in ye brayed gummes in a panne. And whan 
it is moltyn then streyne it thorow a clothe and put yn to a potell of whyte wyn 
and boyle them all togedyr. Yan take it downe and let it kole a lytyll. Yan put yn 
to a quarter of turpentyn and ye camfyre and stere it tyll it be colde. 
 
