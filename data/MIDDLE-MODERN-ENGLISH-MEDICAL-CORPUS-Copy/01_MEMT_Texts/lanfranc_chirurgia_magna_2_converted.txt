[^LANFRANC, CHIRURGIA MAGNA 2^] 
 
|P_106 
[\f. 68b\] [}Now begynneþ þe secunde tretys off particuler 
woundes of membris of office from þe hede to 
þe ffot, and ffirste y begynne at the Anotamye 
off the hed.}] 
Al thynge breffliche y-ordeynde, aftere þe devysinge of my 
Symple wytt, whiche þat longith to þe firste tretys of this [\f. 69a\] boke 
whiche þat holdyth certeyne rulys & techynges off surgerye vndire 
general chapitelis, as we han byhey3t. Now we wylle begynne to 
tretyn of certeyne cures, aftere þat þe lymes ben in mannys body. 
& firste y wyl begynne at þe hed & at hys anotamye, & so þe processe 
forþ to eueryche membre devysinge þe Anotamye of euery 
membre, & in ordeynynge þe cures of woundys þat beþ made in eche 
sengle membre, I sigge þat þe hed ys made of þre partyes: of a 
ffleschy party, a bony partye, and a braynie partye. Þe fflesch 
partye is aboue þe brayn panne, whiche þat is made of an herye 
skyn; & þilke skyn ys fulfylde with brawnys in euery place. Þe 
|P_107 
herys off þe hed were for grete proffyte y-ordeynde, þat neiþere 
colde ne hete ne scholde no3t sodeynliche entre þe pores of þe skyn, 
& neuere þe lattere þat þe fumosyte of þe hed my3te go out be þe 
pores þere as þe here growyth, and þat þe hed my3te be þe more 
semlykere, and þat þe coloure of þe herys my3te schewe þe cumplexioun 
of þe hed. Þe skyn þat is abouen þe breyne panne ys 
lacertos & ful of þykke flesch, þat he my3te wreyen þe breyn panne, 
þat he scholde no3t fele to sodeynlyche neiþere to grete hete ne to 
cold. Þe whiche skyn ys made of sotyll þredys of synwes þat 
comeþ from þe brayn & of veynis & of arteryes sotylliche y-mad; 
and so þe skyn of þe hed ys sotylliche y-Ioyned with þe skyn off 
alle þe bodye, and also þe skyn of þe hed ys more þykkere þenne þe 
brayne scolle, þat it scholde be more rare & more porose þat is to 
sigge more ful of holys. Þe lacertes of þe skyn proceden after þat 
þe goynge procedyth of þe herys, þe brayn panne ys mad of manye 
bonys. Þe fyrste summe, whiche þat wiþholdyth þe profites þat 
longyth to þe brayn panne, haþ tweye helpynges; on helpynge ys, 
þow3 þat an hurtynge come to on bon, neuere þe latere he scholde 
no3t fallen to alle þe bonys; þe secunde helpe is þat on bon þat is 
to harde in on partye, ne scholde no3t be so [\f. 69b\] hard in an oþere 
|P_108 
partye. Secunde summe, whiche þat withhalt helpynges, þat beþ 
vnder þe brayn panne, haþ with hym iiij helpynges; þe whiche 
helpynges beþ ful mad be þe semys þat beþ of þe breyn panne. Ne 
þo helpynges ne my3te no3t be mad, but 3if þat þere were manye 
bonys. Þe firste helpe ys, þat þe veynes my3te go doun by the 
semys of þe brayn panne, berynge norosschynge to þe same brayn. 
 
Secunde helpe ys þat þe synwes, þat comyth out of þe brayn, 
my3te habbe wey in goynge out. Þe þridde helpe ys, þat þe fumes 
of þe brayn my3te habbe wey of smokynge out. Þe ffourþe ys, þat 
neiþere dura mater ne pia mater, þere as þey ben y-hongyde, ne 
my3te no3t greue þe brayn. Sytthe þat þe breyne panne ys made 
of two smeþe ly3te tablys, þat one ys aboue & þe oþere byneþe, & 
þey be sumwhat spongyouse in þe myddel & rare, þat þe smokys of 
þe hed my3te þe bettyre passen out, & þey be smeþe þat þey my3te 
no3t greue þe brayn. Dyuerse men þat makyth dyuerse Anotamye 
devydeþ þe breyn panne dyuerslyche. Somme nowmbryth mo 
bonys, þenne summe oþere spekyn of; but soþenesse ys that þere 
ben sixe; & one whyche þat susteyneþ þo sixe. Þe ffyrste bon ys 
clepyde þe bon of þe fforhed oþere ellys coronale, & he bygynneþ 
from þe browys, & lastyth vnto þe seme þat departyth þe hed 
|P_109 
twarte offere. And þylke bon is y-clepyde coronale: þis bon hath 
in some manere of men a smal seme in þe ffoldynge of þe fforhed, 
& þere fore sum men siggeþ þat þere beþ tweye bonys. Tweye 
oþere bonys beþ y-Ioyned wiþ þylke bon coronale in þe myden of 
þe hed twarte offere, & þey ben y-bounde togedyre by one Iucture, 
þe whiche þat strecchiþ from tofore to byhynde, by the lengthe 
of þe hed, þe whiche ys y-clepyde sagyttalis by as myche as he 
ys schapyde lyke an arwe. And þese tweye bonys beþ y-clepyde 
Nerualia, by cause of þe ffigure of the seme þat ys wip þe coronale, 
[\f. 70a\] ys þe ffigure of a synwe oþere of a corde. And þese bonys ben in 
þe heyest coppe of the hed, and behynde in þe nolle þere ys a bon 
whyche þat is y-clepyde Alauda, & ys y-made to þe Symilitude of 
þis cyffre of Augrym [^FIGURE OMITTED^], whiche þat ys Ioynede with þe bonys 
nerualibus tofore seyde, by þe mene of on 3em y-mad to þe lyknesse 
of þe bon tofore seyde. & þese þre 3emes whiche þat Ioyneþ to-gedyre 
þe foure bonys to fore seyde, ben y-made as yt were tweye 
3awes, whos teth joyned eche of hem in oþere in thys manere 
[^FIGURE OMITTED^] & þis ioyninge togedire of on bon with an oþer was y-made 
by-cause Iuvamentes þat y haue tolde beforn; þere nys no bon 
y-ioynede with an oþere as þese bonys ben. Undire þe bon þat ys 
|P_110 
y-clepyde Alauda, þere ys a ful harde bon & y-holyde in þe myddle, 
þe whyche bone susteyneth alle þe bonys of þe hed. Þe whiche 
bon ys y-clepyde Passilus, & he ys ioynede byneþe wiþ þe fyrste 
bon of þe nekke. Þe schappe of þe coniuccioun of þe fife bonys of 
þe hed ys in þis manere [^FIGURE OMITTED^]. Bothe on þe ry3te syde & on þe 
lefte syde of þe forseyde bonys whiche þat beþ y-clepyde nerualia, 
whiche þat beþ in lengthe in þe heyest place of þe hed, þere ben 
twey bonys on eiþere syde; þe whiche þat beþ vndiresetterys to þo 
bonys þat beþ y-clepyde nerualia; & þo bonys þat vndire setten, 
ben y-clept ossa mendosa. And þese bonys in one partye ben ful 
harde, þere as þe hole of þe ere passyth þorw3, & þey ben y-clepede 
petrosa & sum men siggen þat þere ben foure bonys, two on eythere 
syde. & whanne þat alle bonys of þe hed be Ioynede togedire þou 
schalt fynde in sotfastnesse, þat þere ben but sixe bonys whanne 
þat þou reknyste os coronale ffor on bon, & tweye bonys þat beþ 
y-clepyde mendose tweyne þat beþ þre, and o bon þat ys y-clepyde 
Alanda, & tweye bonys þat is y-clepyde nerualia – þat beþ sixe, 
and þe vij bon ys y-clepyde passillare, þe whiche ys nought of þe 
bonys of þe hed, but he susteyneth alle þe oþere bonys of þe hed. 
And þre maner of semys makyth coniuccioun of alle þe bonys on þis 
|P_111 
manere [^FIGURE OMITTED^], & with tweye semys mendose in þis manere [^FIGURE OMITTED^]. 
And whanne þat þe corone of þe hed ys perfyt, þe hed [\f. 70b\] ys mad in 
þis manere [^FIGURE OMITTED^]. Þis ys þe forme of an hed wel proporcionede, 
þat he be ronde because þat he myghte þe more withholde, & þat he 
my3te þe lasse be y-hurt, and þat he be longewarped havynge tofore 
& behynde eminence þat is to sigge aperynge, þat þe synwes þat 
comyth out of þe brayn, myghte haue a porose place of goynge out. 
And naþelese as ypocras & galyen, whiche þat exponeþ ypocras, 
tellyn: it is possible to fynden þre oþere manere makynge of hedys. 
On manere is, 3if eminence be no3t in þe partye of þe hed tofore; 
for 3if þat he be pleyn in þe partye tofore, by þat pleynnesse þe 
seme is y-lost þat is y-clepyde coronalis. Secunde ys 3if þe hed 
haff non eminence behynde, but þat þe hyndore party be playn, 
and by þat playnnesse þe seme ys y-lost þat ys y-clepyde Alauda. 
Þe þridde ys 3if þere be non eminence tofore ne behynde in þe 
hed, but alle þe hed ys rounde as a cercle. And þenne þere nys 
but on sem in þe myddel of þe breyn panne, ffor it is vnpossible þe 
hed to habben enye oþere schappe wiþouten lesyng of some party 
of þe brayn; & þat were contrariouse a3eyne lyf. By þe myddele 
seme, whiche þat is in þe hed, þere dissendyth a veyne comynge 
|P_112 
from þe lyffere, by þe breyn ponne, of a bon whiche þat is y-holyde. 
þat is y-clepyde pasillaris. And by þe same weye þere arysith an 
Arterye comynge fro þe herte, and þey ben Ioynde togedire, & of 
þe weffynge of þo tweyne þere is y-mad an hard pannycle þat is to 
sigge a cloth þat is vndir þe brayn panne, and he is hongyde wiþ 
sum smale ligamentys to þe brayn panne in some of þe semys, þe 
whych pannycle byndeþ þe bonys togedire, & it is clepyde dura 
mater. And yt is ry3tful þat an Arterye scholde arysen vpwarde 
from byneþyne, for þe blod þat ys in hym þat is sotyll, & hys 
meffynge þat ys pulsatyff; and he hadde discendyde from aboue 
dunwarde, he scholde han discendyde wiþ to gret [\f. 71a\] an hastynesse, 
but þe ascendynge temprith þulke fflux. And yt is couenable þat 
þe veyne discende, bycause þat þe blod þat ys in þe veynes ys more 
þykkore, & þe blod þat is in þe veyne geþ doun softliche. & boþe 
þese veynes þat buþ pulsatyf & nou3t pulsatyf beþ y-Ioynede wiþ 
dura matre. And also þow3 þe veyne streche more lowere, & of 
hem ys engendryde pia mater. Afterward þey descenden doun to 
þe brayn. & þey bryngen lyf & dywe norysschynge & cordyal 
spirites, þe whiche is in þe brayn and þere is diffyede, & þere 
resseyueþ naturel forme of vnderstondynge. Pia mater environeþ 
al þe brayn, & departyth hym into þe þre celoles þat beþ chaumbres: 
|P_113 
þe firste, þe myddle, & þe laste. And þow3 þat alle þese ben 
diffyede senglerlyche by hem selffyn, yt semeþ þat þe celele þat is 
tofore in þe brayn ys departyde in two parties, & by þat cause 
sum men siggen, þat þere ben foure ventricles of þe brayn. Þe 
furþere part of þe brayn ys gret & brod, by cause þat he scholde 
resseyue manye spirites þat ben y-sende to hym for þat place is 
propre instrement of y-maginacion, þe whiche resceyueþ þynges þat 
buþ comprehendide of fantasie; and þo þynges comen vndirstondynge 
resceyueþ by propre Instrementys þat longyth to hym, and 
þaw3 þat al þe brayn, in comparson of þe herte & of alle oþere 
membres of þe body, be y-demyde colde & moist, þis celule hauynge 
comparson to oþere celules ys y-demyde hot & dry3e. Þe myddel 
part of þe brayn ys lasse þen eny of þe oþere two partyes, & here 
forme ys pyneat, brod towarde þe furþere syde of þe hed and 
scharpere towarde þe hyndor syde, þat he my3te be þe more able to 
resceyue y-maginatyf þynges & þo þynges to 3efe to þe ynnere 
partye & þo þynges þat beþ y-3efe to with holde. Þis ventricle ys 
y-sette bytwene tweyne additamentes of þe brayn, þe whiche additamentes 
ben y-liche þe two buttokkes of a man þat beþ y-Ioynede 
togedre, and þey beþ to þis ventricle as yt were a syttynge place 
|P_114 
oþere a couche, vpon þe whyche he ys drawyne abrode, whenne 
þat he resseyueþ [\f. 71b\] y-maginatyff þynges. And afterwarde he ys 
y-drawe togedire as a worme, whenne þat he resceyueth y-maginatyff 
þynges; and whenne þat þe sentence of þilke y-magynacioun 
ys y-brought forth, þenne þilke ventricle ys y-drawe alonge. And 
also þe smallere ende of þis ventricle entrith into þe ventricle þat 
ys behynde in þe hed, and þis ventricle ys myche lasse þenne þe 
oþere tweyne bycause þat non synwes procedent not out of hym, 
and þat manye þynges myghte be endyde in litel place, þat vertue 
of wytt myghte þe sonnere be y-gedryde togedre to taken hys 
counseyll. And thys ventrycle to comparson of oþere ventricles ys 
y-demyde hot & drye. After þat ys þe hyndere ventricle, whiche 
ys grattere & hardere þenne thys; þe whiche in comparson of þe 
oþere tweyne ys y-demyde colde & drye, þe whiche is brod towarde 
þe fore partye of þe hed & scharpe bachwarde, þe whyche resseyuyth 
sentense þat beþ schewyde & kepyth hem priuyliche as a 
chest kepyth tresore. And out of hym goth out nucha þrowe þe 
hole of þe bon þat ys y-clepyde passilarys. And þilke nucha ys 
y-clothyde wiþ tweye pannycles þat goth out of þe brayn. And 
alle þe brayn ys y-demyde colde & moyst. bycause þat he scholde 
|P_115 
atempren spirituel ffumosites þat comyth of þe herte, and þat he 
scholde no3te ben y-drey3ede fforto myche meffynge þat he haþ in 
worchynge of vertues. And þe brayn is whit bycause þat scholde 
resceyue þe bettere resoun & vnderstondynge. Ffor þese peyntores, 
whenne þey schulle peynten a table, firste þey maken yt whyte, for 
þere nylle none coloure lasten but yt be leyde vpon whyt; & it is 
þenne oþere rare, because þat vndirstondynge my3te þe sonnere 
passe þorwe hym; & yt is nessche þat þe meffynges off vertues 
myghte þe betyre habbe place; & þe brayn ys tow3, þat þe synwes 
þat goth out of hym, my3te be þe [\f. 72a\] more tow3ere, and þe more þat 
þey ben enlongyde from here bygynninge, þe more hardere þey 
scholde be; and also that þey scholde be bowable y-now3 nought 
a3eynestondynge here hardnesse. And yt is necessarye þat þe 
brayn scholde be cloþed with tweye clothys, þat in hys meffynge 
as y haue seyde tofore he scholde nought ben y-hurt of þe brayn 
panne. 
 
Also þe brayn ys departyde into þre celules with þe additamentes 
of þe pannycles of pie matris, þat þe spirites my3t þe 
lengore dwellen in þe ventricles, to reseyfen by ordre, digestioun, 
forme & perfeccion, more þanne þey hadden fyrst of þe hert, and 
þat euery vertue myghte fulfylle hys accioun in hys ventrycle, ere 
|P_116 
þanne þe foys þat ys comprehendyde myghte passe to þe ventricle 
þat ys sywynge. Now3t a3eynestondynge þese propretes, þe brayn 
haþ sum substaunce of marie whiche fulfilleþ þe voydenesses of þe 
forseyde pannycleres. And þilke marye envyrownyth þe foreseyde 
pannycles, of þe whyche marye þere may sum partye in þe hurtynge 
of þe hed ben y-lost; and no3t ageynestondynge þe goynge out of 
sum partye of þilke marye, a man schal no3t deye. Ffor þis marye 
is nought of þe substaunce of þe ventricles of þe brayn, of whiche 
mynde ys y-mad; ffor þey ben of so grete noblete, 3if þere be neuere 
so litel infectioun oþere ellys þat þere falle neuere so lytel a lesynge 
of hem, þey ben depreffyde of alle here helthe, in so myche þat on 
celele may no3t ben y-lost, and a man ben saffyde, as manye 
ydyotes supposen. Anothomye of eynen, neose, erne, chekelappes, 
mouþ, tonge & teth, we deferren to ordeynen in þe þridde tretys, in 
þe distyncioun whiche 3if god wol, we þynkeþ forto treten of oþere 
syknesse of þe lymes, outsepte woundes. And þo hurtynges þat 
beþ y-mad in þe hed, oþere þey ben mad withouten wounde, oþere 
with wounde. & wheþere þat it be wyth wounde oþere wiþouten 
wounde, oþere þey ben with brekynge of þe brayn panne, oþere 
|P_117 
without brekynge of þe breyn panne. And wheþer [\f. 72b\] þat yt be mad 
wiþ þe breche of þe brayn panne oþere withouten breche of þe breyn 
panne, some ben with hurtynge of þe brayn, some without hurtynge 
of þe brayn. And ry3te as þilke hurtynges habben dyfference in 
toknes, so þey hauen differens in pereles & pronosticaciouns & 
maners, with þe whiche þey most ben y-holpen. And 3if an hurt be 
in þe hed withouten wounde, as with fallynge, oþere with smytinge 
of a ston, oþere a staff, oþere with sum oþere thynge þat brusyth, 
and 3if þat yt be withouten breche of þe brayn panne, & with outen 
hurtynge of þe brayn panne, it nedyth nou3t but schaffynge of þe 
hed, & anoyntynge wiþ hote oyle of roses, and abofen þe vncture 
to strawyn on þe poudre of þe seed of myrtylles, & streyne þe place 
with a band tyl al þe place be y-fastnyde & þe swellynge be y-vanschyd 
aweye. In þis manere þou schalt fastne al þe place, þat 
noþyng schal be corumped, oþere ellys þere schall dwelle a lytel 
corupcioun. And 3if enye þynge of corumpcion abyde, þe place 
schal ben y-opnyde with an Instrument, & so alle þe quyter schal be 
excludyd, & he schal ben y-curyd ry3t as oþere empostemys þat beþ 
y-woundyde. And 3if þat þe brayn panne were y-broke withoute 
enye wounde of þe hed, þe whiche may ben y-knowe by dysposicioun 
of þe cause & eke of þe syke man, in byholdynge 3if þat þat smyt 
|P_118 
were stronge, oþere ellys þat þe syke haue y-fallen from hye place, 
oþere ellys þat he was y-smyte with stronge smytynge; and also 3if 
þat he fel & myght nought hastlye aryse, and 3if þat he hadde 
scotomye: þat ys to sugge a manere seknesse, whenne þat þere 
semyth as flye3es, oþere smale blake gnattys vley3en tofore hys 
ey3en, oþere ellys he spyweþ hys mete, oþere he felyth to grete akþe 
in hys hed, and 3if þat he may nought breken a knotte of a straw3 
with hys teth, and 3if þe hed be smyten with a ly3t drey3e staff, as 
of salwe oþere ellys pyne, and þenne leye þyn [\f. 73a\] ere to hys hed; & 
3if þat þe bon be hol, þou schalt heren an hol soun after þe comparsoun 
of þe soun of an hol belle & a bloke belle; also 3if þat þou 
makyste þe syke man to holde bytwene hys teþ a þrede y-twyned 
& y-waxed, & þenne begynne to harpen with þy naylles vpon þe 
þrede faste be þe seke mannes mouth, & so harpe with þyne naylles 
vpon þe þred alle wey streyned, in makynge soun to þe ende of þe 
þred, & þilke þred schal ben of lengþe from þe mouth be þe space 
of a Kubyte; and þou schalt harpe so ofte tymes, & 3if þat þe 
pacient mowe susteyne þe soun, he haþ no3t hys brayn panne 
y-broke; ffor 3if hys breyn panne were broke, þe seke man myghte 
nought susteyne þe soun of þe þred. Alle þese signes oþere ellis 
manye of hem betokne þat þe breyn panne is broken. And to þe 
|P_119 
laste signes beþ more serteyne þenne enye of þe oþere. And vnderstonde 
þat þe breyn panne may ofte tymes ben to-broke, & naþeles 
þe brayn felyth nought in þe bygynninge none hurtynge. But 
afterwardys ofte tyme of hurtynge of þe brayn panne þe brayn ys 
y-hurt, Galien wytnessynge; the brekynge of þe bonys of þe hed ys 
dyuers in perelys from brekyng of oþer bonys of þe body, for þe 
accidentes whiche þat fallyth ofte tymes to þe breche of þe brayn 
panne. Ne þere nys no man, ne neuere ne was, þat my3te euyre 
more helpen to alle accidentes whenne þat þe brayn was meffyde in 
þe bygynninge, þat nou3t ageynestondynge his helpe, be he neuere 
so gode a leche, þat þe syke ne moste deye. Euyle accidentes 
whiche þat comyth to þe accidentes of þe brayn & of hys pannycle, 
ben alwey dwellynge: as constipacioun of þe wombe, oþere ellys 
flux of þe wombe, oþere ellys crokydnesse, oþere ellys lokynge asquynte 
of þe ey3en, oþere ellys wepynge of þat on ey3e, oþere ellys 
an hard scotomye, oþere ellys ffebylnesse of alle þe vertues & 
chaungynge. And no3t only anymal vertues, þat beþ vertewys of 
þe brayn, beþ no3t y-chaungyde, but also naturell vertewys, & lyfy 
vertewys sensyble & motifes; sensible, for þat þey seen no3t 
|P_120 
also [\f. 73b\] priuye vertues ben y-trublyde as ymagenatyff, ffor þey 
beleffe þat þey seen, þat þey seen nou3t; also resonable vertue, for 
þey speken in deveyn, & þey answeren whanne þey beþ nou3t 
y-askyde; also memoryal, þat þey þynke nou3t on here owne name; 
also meffable vertue ys so myche y-greuyde, þat vnneþe þey mowe 
nou3t mefen hem namlyche aboute þe nekke. Þey syken greuouslye, 
and a scharpe ffeuere fallyth, þe whiche a rigoor goth tofore. A 
rigoor nys nothynge ellys but as yt were a prikynge of nedlys oþere 
of nettlys in þe flesch, and 3if þis rigoor come with a ffeuyre oþere 
ellys with outen ffeuyre, yt is worst signe, and 3if the crampe folwen, 
yt ys dedlye. Also þese beþ yuele accidentes: blaknesse of þe 
tonge, bleynesse aboute þe chyn oþere þe chekenesse, oþere in enye 
oþere partye of þe hed þenne in þe wounde, ys an yuele signe, and 
sum tyme blod comyth out at þe erys & noseþrylles. And 3if þe 
more partye of þese toknys, oþere ellys alle comen, þe syke man 
moste nedys dey3en, namlye & þo Accidentes contynewen, and 
specialy 3if þat þe syke man haue y-be tofore manye daies in gode 
disposicioun, & after þilke disposicioun þese yuele accidentes fallen; 
|P_121 
ry3tfullyche, for boþe herynge & oþere comyn wyttes ben y-trublyde; 
but sumtyme in þe bygynninge euyle accidentes comyth, afterwarde, 
by good gouernayle & by gode helpe of the leche, þese euyle 
accidentes ben departyde & good comyth, & þenne yt is a good 
signe, for it betoknyth strengþe off kynde, hauynge non drede of þe 
syknesse & konyngnesse of þe leche. O holy gost, al thynge fulfyllynge, 
al þinge sanctifyinge, lytnynge & gouernynge, opyne þe 
ey3en of hem þat redyn in thys booke, þat þey mowen vndirstonde 
þat þynge þat is wel seyde, & þat þey mowe demen þorwe þy 
clernesse þat þat ys euyle, seyde, specyaliche in pas where þat only 
nou3te y þat am vnwys & vnkunnynge, but also grettere maistryes 
& more kunnynge han y-writen dotousliche. & haþ y-sett in þis cas 
[\f. 74a\] dyuerse vnderstondynges. Ne þey ne y ne fonde non wey in þis 
werke þat my3te maken vs sykere, specialiche in grefynges of þe 
breyne panne, in whose cure dyuerse men han wrought dyuerslye; 
y wyll begynne at a symple wounde of þe flesch & of þe hed, in þe 
whiche þat þere ys non hurtynge of þe brayn ne ofþe brayn panne. 
Byholde whar þilke wounde be mad with a swerde oþere enye þynge 
semblable to hit, & þan sowen þylke wounde, & caste abofen þe 
|P_122 
poudre of lym tofore seyd, and do alle þynge be ordre as yt is 
conteynede aboue in þe chapitell off wounde of þe flesch; and 3if 
þat a wounde be mad in þe hed with a brusynge, as with a mace 
oþere a staf, oþer with enye þynge þat brusyth, þanne it is necessarie 
to leggen abofe þe brusynge a maturatyf, y-mad of foure partyes of 
water, & on partye of comyn oyle & floure of whete, þat suffiseþ to 
maken yt þikke, tyl þat þe matere þat is brusyde be matured; þe 
whiche maturatyff schal be do abrode on a cloþ & y-leyde to þe 
wonde, & þou schalt fulfille þe wounde with oyle of roses & þe 3olke 
of an ney3e, & lenet of an olde lynne clout y-medlyde to gedre, tyl 
þat þe wounde 3if quyter & þe akþe be aswagede. & afterwarde 
leye in þe wounde dreye lynet of lynne cloth, & fille þe wounde full 
of þe same lynet, & leye aboue þe mundificatyff of mel rosat & 
barlye mele, tyl þat he be perfitlye clansyde, & leye aboute þe 
wounde fro þe begynnynge, tyl þat þe wonde be perfitlie clansyde, a 
defensyf of bol armonyak, þe whiche y haue tolde of ofte tymes; 
afterward incarne hit – þat is to sigge, brynge ouere flesch, & afterwarde 
consoude yt; and 3if þat þis wounde touchith þe pannycle 
þat bynde þe bonys togedre, þow3 þat þe bon be nou3t to-broken, 
|P_123 
charge yt no3t litel but take þere of gode hede, & do in þe wounde 
hot oyle of roses don to þe pannycle, tyl þat þere be non akþe in þe 
wounde. & kepe þilke wounde, as þou woldiste kepen oþer wondys 
of þe brayn panne & of þe brayn, fro colde & from hete; ffor colde 
ys most greuest to bonys & to pannycles þat beþ woundyde. [\f. 74b\] Þere 
ben some manere of men þat leggen withouten forth on alle manere 
wondys of þe hed, wheþere it be wiþ wounde of þe brayn panne 
oþere without wounde of þe brayn panne, in what manere þat þe 
hed ben y-hurt, a lynnen cloth y-wett in þe oignement y-made in þis 
manere: +R whit resine lb. +s., oyle of roses +Q v., whyt wex +Q iij., 
þey melten all togedres in an erthyne panne, & þey maken þere of 
on body, & þey boyllen yt afterward in gode wyn by þe space of an 
Oure; & þey leten afterwarde ny3h colden, & þey weten þere ynne a 
pece of lynnen cloth, & þey schapen þilke pece with a schere aftere 
þe wounde ys, & þey baþen þylke pece in gode wyn, & þey leggen 
þilke pece on þe wounde, and anon afterwarde þey leggen on þilke 
pece on eiþere syde of þe wounde a plumacyole, y-wet in good hote 
wyn, & þey leggen on a drye pylwe of herdes vpon þo tweye wete 
pylwes, þe whiche dreye pylwe schall comprehende þe tweye wete 
& bynden hem faste; and þey 3euen some men to drynken gode 
|P_124 
wyn, & to eten gode fflessch of capouns & of hennys; & þey 
comaunden to drynken a drope watere; and þey gouernen on þis 
manere alle men þat ben woundyde in þe hed differentlyche, & þey 
sigge þat mo men ben y-helyde by þis manere cure þen dy3en. 
But by as myche as alle auttorys beþ a3eyns þis cure, namlyche in 
dyetynge, y ne was neuere hardye to preuen þis manere of cure; 
ffor in mannys bodye a medycine schal nou3t ben preuyde, whiche 
þat is no3t acordynge to resoun; ffor alle auctores acorden, þat þere 
ys noþynge þat so sone greuyth þe brayn & þe synwes as wyn doþ, 
and vsynge of flesch ys cause of bryngynge in an hot Emposteme. 
Neuere þe latere 3if a man þat vsith of custome swyche a manere 
dyetynge haffe a stronge hed, & in hys hele he dredyth non wyn, 
& þe vertue of hym þat ys seek [\f.75a\] be stronge, in some manere of folk 
with þis manere of gouernaylle vertue ys more y-streynþed, & sunnere 
þey ben y-helyde. But y ne procede nou3t wiþ swyche a manere 
dyetynge, by cause of drede leste an hote empostome scholde come 
to þe sore; but y procede in dyetynge & worche aboute þe wounde, 
as y haue seyde toforn. Oþere men loken in brekynges of þe 
brayn panne, wheþer þat þe brekynge of þe breyne panne be with a 
gret wounde oþere a smal wounde, oþere without wounde; and 3if 
|P_125 
þat þere ben a gret wounde þey loken wheþere þey mowe seen 3if 
enye pece of þe brayn panne ben to-broken, & þey don yt awey. 
And afterwarde þey putten bytwene þe brayn panne & duram 
matrem a þenne clout y-wett in þe whyte of an ey3e, & sumwhat þe 
whyte compressyde out, & þey fulfyllen alle þe wounde of þe brayn 
panne with swiche a manere cloth. & þey leggen in þe ofere 
wounde whiche þat ys in þe flesch, lenyt y-wett in þe whyte of an 
ey3e, tyl þat þe blode be staunchyde; & þey leggen aboue a 
plumacyole y-wet in an ey3e. And whanne þat þe blode ys y-staunchyde, 
þey leggen a dreye cloth vndire þe brayn panne in þe 
wounde, and þey leggen aboue þe wounde a potage, the whiche 
engendryth quytere; & whenne þat þe quyter ys engendryde, þey 
leggen in þe wounde carp oþere lyneth of a clout; and þey anoynt 
aboute þe wounde with oygnement fusco; and at þe laste ende þey 
leggen aboue Apostolicon. And þey assayen in þis manere: 3if þat 
þe brekynge of þe brayn panne be with a rimele, þat ys to seye a 
chyne, oþere a creueys; & 3if þat þilke creveys perse to wiþynne, 
makynge þe syke man to streynen hys mouþ & hys nese, & þey 
|P_126 
maken hym þenne to blowen, & þey loken 3if enye þynge exale out 
by þilke rymele. & 3if þat enye þynge exale out by þylke rymele, 
as blod ore enye oþere matere, þey drede no3t to perce þilke rymele; 
and þenne some sigge þat þilke rymele scholde be to-broke oþere 
y-perced. from þat one ende to þat oþere with Rynspyndles, persynge 
þe braynscolle. [\f. 75b\] A rynspyndell ys an Instrument þat Cutlers 
poudren wiþ here hefftes, whose ffigure schal be schappyde in þe 
same chapitle ffolwynge. And þe worste þynge þat a man may do, 
ys to perce þe rymele on boþe sydes. But oþere men don bettyre 
whiche þat percen þe rymele at þat one ende, whyche is moste 
hongynge; and þey maken as many holys on bysyde an oþere, as 
beþ necessarie to maken an hole in þe brayn panne, be þe whiche 
hole 3if enye þynge beþ fallen vpon þe duram matrem my3te ben 
y-clansyde; & þese in as myche as towchynge trepanacioun worchith 
best. And whenne þat þey haue made manye holys, þey kutten 
from on hole to an oþere with an spatymyne, þat ys an Instrument, 
þat þey mowe drawyne out þe bon, þat ys betwene þe ordre of holys 
þat was y-made & þe rymele, & þey casten hym aweye, afterwarde 
|P_127 
þey proceden forth in oþere manere thynges, as yt is seyde tofore. 
And whenne þat þou desiriste þe wey of trepanynge, þis manere 
trepanynge suffiseþ to þe in þe rimeles of þe brayn panne. Þis schal 
ben þe forme of a trepane, with þe whiche þe brayn scolle schal be 
trepaned wiþ [^FIGURE OMITTED^]. And þis is þe forme off a spatimene, with 
þe whiche a man schal kutte with from on hole to an oþere hole 
[^FIGURE OMITTED^]. And þou schalt smyten with a Mal oþere an hamere 
vpon þe gret ende; and whenne þou haste remefed of þe bon þat 
schal be remeffyde, euene þe brynkes wiþ schauynge, þat þere mowe 
no3t lefe non manere scharpnesse in þe brynkes. Þis ys þe manere 
of þy schafe [^FIGURE OMITTED^], and þis schafe schal kutten on þe syde þat 
feldyth inwarde, & schal be blunt on þe syde þat ys outwarde. 
And þenne fulfyllen þe wounde þat is in þe flesch, wiþoutforþ as y 
haue seyde tofore, with cloþ expressyde of þe whyte of an ey3e, & 
lynet to þat þe wounde be ful, and also tyl þat þe kynde haue 
regeneryd a repeyrement, þe whiche schal fulfylle þe place where 
þat þe bon was don awey. [\f. 76a\] Afterwarde þey cure þe wounde aftere 
comyn cure of wondys. Alle oþere manere of trepanacioun ys 
comprehendyde vndire on Somme, þow3 þat sum men ordeynen 
partyklerliche aftere here devyse, dyuerse maners. But be as 
myche as y haue no3t seyne in þis place no wey þat my3te remefe 
|P_128 
me fro doute, by as myche as y haue assayede longe tyme boþe by 
sum auctores experyment, & also by myn experyment, & þat wey 
is no3t certeyn, þerefore here þey Galien, whiche þat seith: 3if we 
mowe remywe quyter without doynge awey bonys þat scholde be 
do awey, hyt is good. And Auisene & Serapio acorden to þe same 
sentense of cure of hed-akþe, þat comyth off smytinge oþere ellys of 
fallynge, where þat he techith þe worchynge of hurtynges of þe 
brayn panne & of þe brayn, no3t by trepanacioun, but by emplastres 
& by medycines. And also y toke gode hede þat manye mo men 
ben y-helyde by manere medycines & emplastres, þenne ben y-helyde 
by trepanes þat beþ persynge oþere þryllynge. Ffor y ne vse no3t 
Instrumentes to remywe þe bon, but in tweye cases - þat on cas ys 
3if þat þe breyn panne be so myche y-scleud, þat þe part þat ys 
y-broke entre vndire þe partye þat ys hol, þe secunde cas ys 3if þat 
enye pece be departyde from þe brayn panne, whyche þat pryketh 
duram matrem. In þe firste cas dura mater ys compressede. In þe 
secunde cas dura mater ys y-prikyde, þe whiche ys cause of akþe, 
& akynge ys cause of drawynge of humoures, the whiche engendrith 
a posteme vpon þe same pannycle, the whiche is cause of a crampe, 
& of oþere accidentes tofore seyde, & at þe laste þey bryngen deþ 
|P_129 
to þe pacient. In þese tweye causes y am constreynde to remefe a 
bon with handly Instrumentes. In alle oþere manere of breches 
oþere of crefeys, in what manere þat þey happen, þow3 þat y be 
no3t sykere of þe paciente, naþeles y procede in þis manere with 
more trest, by sechynge alweye help of god, þe whyche þat haþ 
y-helyde mo men be myn handys, þat am hys Instrument, þenne 
han be ded, nou3t a3eynestondynge al my cauteles & [\f. 76b\] helpynge. 
Ffor sytthe þat y haf beholde sotelyche þe resouns & þe processes 
of oþere auctorys, y holde þis wey lesse dredful þenne enye oþere. 
Ffor y folwe þe sentence of galien, which þat seiþ: 3if þat a man 
hath but o wey to hys hele, hyt ys gode þat he holde þilke weye, 
þow3 þat þilke wey be euell. And whenne þat y come to a Man 
þat is woundyde in the hed, & knowe þat hys breyn panne ys 
to-broke, by þe tokenys tofore seyde, ffirste y considere þe vertu of 
hym þat ys pacient, & also hys age & alle oþer partyclere thynge, 
& namly vertue. And gladliche y leue þe cure, 3if þat y se enye 
dedlye signes; but 3if þat so be þat y be preyde wiþ the grettere 
Instaunce of þe frendes of þe seke man. And no3t a3eynestondynge 
here preyere, y telle hys frendys þat by resoun þe pacient scholde 
|P_130 
dey3e, & þenne y wirche aboute hym, as y worche in a Man in 
whom yuel accidentes apere. And 3if þat þe signes be nought 
dedlyche, & þe breche of þe breyn panne be with a gret wounde of 
þe hed, & þat a grete partye of þe breyn panne be don aweye alle 
togedre, so þat y mowe han a gode wey to legge medycynes vpon 
duram matrem. ffirste y do schaffe hys hed, afterwarde y legge an 
olde lynnen clout & a þenne, y-wett in two partyes of oyle of rosys 
swote smellynge, & on partye of mel rosat colat bytwene þe duram 
matrem and þe brayn panne, sly3lye & softlye, þat dura mater be 
no3t compressyde with þe cloth þat ys y-wett tofore seyde, & y 
fulfille þe wounde of þe fflesch with lynt of olde lynnen cloþ wet in 
þe 3olke of an ey3e & oyle of roses, of boþe y-lyche myche; & y 
anoynte aboute þe wounde with deffensyfe of bol armonyak ofte 
tymes seyde, & y legge abouen þe wounde a plumacyole whiche þat 
schal keuere alle þe wounde, and þenne [\f. 77a\] abouen alle togedre y 
legge a grete plumacyole in-wet in gode hot wyn. And afterwarde 
y bynde þe wounde with a bande, in byndynge ofte tymes aboute þe 
hed, þat þe lynet & þe cloþ whyche þat is in þe wounde & aboute 
þe wounde my3te no3t slyde to non partye, and y bynde þe wounde 
in þat manere þat dura mater be no weye be compressyde. Þe 
|P_131 
herys of þe hed schul be remywede awey on þis manere: clippe 
hem firste with scherys, afterwarde take two partyes of colde water 
& on partye of oyle of roses in somere, & make hot þe same watyr 
& þe oyle in wyntere & wassche þe hed softliche, takynge hede þat 
non watere ne oyle entre into þe wounde, & þenne schaffe yt with a 
rasoure. & whenne þat y haue seruyde þe pacient on þis manere, y 
lete hym resten tyl on þe morwe; and afterwarde y serfe þe wounde 
on þe same manere tyl þat þe wounde be hol. Naþeles y consydere 
3if þat þe pacient be replet of blod, & hys vertue be stronge; & 3if 
þat he be 3onge, & lytel blod haue nou3t go out of hys wounde, & 
whanne alle þese þynges acorde, y make hym to by leten blod on þe 
coral veyne of þe arme; & but 3if he mowe schiten, y helpe hym 
onys a day, oþere wiþ suppositorye oþere wiþ clisterye; and y 
procede in dyetynge as y haue seyde in þe chapytell of dyetynge. 
And whenne makyth sufesentlyche quyter, y legge in þe wounde 
of þe brayn panne & vpon þe brayn panne as y haue don toforn, & 
above þe wounde y legge a mundyficatyff of mel rosat colat & barlye 
mele, tyl þat þe wounde ben y-clansyde, & þat þe dura mater be 
y-soudyde wiþ þe breyn panne; & þenne y caste in þe wounde of 
þe hed, poudre y-mad on þis manere: +R ffrank Ensence, ciperi, þe 
|P_132 
note of cypresse, sede of mirtylles, mirre ana. +Q. i., oreby. +Q. j., mak 
poudre & leye þis poudre in þe wounde, & aboue þe poudre leye þe 
þredys of lynne cloþ oþere ellys lynet; and aboffe al togedire y-legge 
an entrete [\f. 77b\] y-made of two partyes of whyte resyn & on party 
of wex y-molten togedre, & vpon stronge Vynegre, & y-colyd þorwe 
a þenne streynoure vpon colde water; & whenne þat þyne hondys 
ben anoyntede with oyle of roses, & malaxe yt longe tyme togedyre. 
In somere take euene porcioun of whyt resyn & of wex; in wyntere 
take foure partyes of [{rosyn{] & þe ffifte partye of wex, & y-drawe 
abrode þilke tret on a cloþ & legge yt on þe wounde, tyl þat he be 
perffitliche cycatrysede. And 3if þat þere were anye [{partie{] of a bon. 
whiche þat prekyde duram matrem, þenne y aforce me to remeffe 
þilke partye þat prykeþ with pynsones 3if y may. And 3if þilke 
partye þat prikeþ ys y-ioynede so faste to þe hol bon þat he nyl 
nou3t be remeffyd awey, þenne y remeffe hym aweye wiþ rugenynge. 
from þe partye þat halt, in makynge an hole, oþere two, oþere mo, 
after þe quantyte of þe bon þat scholde be don awey, þat halt with 
þe hole bon; & afterwarde y kutte with a spatymene from on hole 
|P_133 
to anoþere tyl al þe bon be remeffyde aweye. And whenne þe bon 
ys remefyde awey, y procede in þe cure, as yt is seyde in þis same 
chapytell. But whanne þat y remeffe a bon with Instrumentes of 
þe brayn panne, þenne y stoppe þe syke mannys eres, þat he mowe 
no3t here þe sonn of þe eyren þat trepanyth. And y remeffe þe 
same manere, þe partye þat is broke, whiche þat goþ vndire þe 
partye þat ys hol, & compressyth þe dura mater; and 3if þat a 
gobbet oþere a pece of a bon helde sumwhat in þe wounde, & 
my3te no3t ly3tlye be remeffyde awey, and he prikyde nou3t ne 
compressyde nou3t duram matrem, þenne at þe bygynninge y do on 
þe bon hot oyle of rosys, and y fulfylle þe wounde with oyle of roses 
& þe 3olke of an ey3e y-medled togedire, tyl þat þe bon be y-nesschyde, 
and mowe ly3tlyche be remywede aweye; þenne y 
remeffe þe bon, & y procede in worchynge bytwene þe bon & 
duram matrem, as it is seyde tofore. & 3if þat þe breche of þe 
breyn panne [\f. 78a\] were as a cerfes, oþere ellys y-sclend, & neiþere party 
of þe bon were lowere þenne oþere, þen y consydere 3if þilke 
sclendynge parten alle þe breyn panne, & þat þou schalt y-knowe by 
þe toknys tofore seyde, oþere ellys þou schalt y-knowe by þis signe 
þat neuere faileþ: make a plastre of þe poudre of mastyk & þe 
|P_134 
whyte of an ey3e, y-medlyde togedyre as þykke as hony, & distende 
it on a cloþ, & leye it on þe place þat ys hurt from morwe tyl euene, 
oþere ellys from euene tyl þe morwe. And whenne þat þe plastre 
ys remefyd awey, 3if þat þe crefeys persith þorwe þe breyn panne, 
þou schalt se þe plastre more drye anonde þe crefeys þen in enye 
oþer place, for þe gret hete þat comyth from þe brayn; & 3if þe 
breyn panne be no3t y-sclend þorwe, þe plastre schal be namore 
rye abouen þe creffeys þenne on an oþere place. And 3if þe crefeysd 
perse nou3t þe brayn scolle, þe cure is as yt is seyde in þe bygynnynge 
of þis chapytell, þere as y tolde of þe cure of wounde of 
hed, where þat þe breyn panne oþere þe brayn ys no3t y-hurt. Ffor 
3if þat þilke ryemele persyth þe breyn panne, þere ys a gret doute 
in þe cas, ffor some seyne þat yt ys vnpossible swyche a wounde to 
ben y-helyde, but 3if þe rymele be y-trepanyd & þat a quantyte 
of þe bon be y-don awey, þat þe superfluyte þat ys y-caste vpon 
duram matrem mowe be done awey, ellys þe dura mater scholde 
putrefien & be corupt, & by þat skylle þe pacient scholde deye, 
whiche þat my3te be helyde by remywynge of þe bon. Naþeles y 
þat haue y-seye in trepanynge grete peryle, namlyche whanne þat 
|P_135 
þe crefeys ys bysyde þe semys, where þat trepanynge ys dedlyche, 
and y haue seye manye þat wiþouten trepanynge almy3tie god haþ 
delyuerede be myn handys, without touchynge enye brayn scolle 
with trepane oþere with eyren; but y helde into þe crefeys hote 
oyle of roses, and y legge aboue cloþes y-wett in mel rosat colat, & 
oyle rosat colat y-medlyde togedyre aftere þe doctryne tofore seyd, 
ffulfyllinge all þe [\f. 78b\] wounde wiþ swyche manere clothys, & afterwarde 
y legge aboue þe 3olke of an ey3e & oyle of roses y-medlyde 
togedres, and aboue þe wounde a defensiff of bol armonyac tofore 
seyd, tyl þat þe quyter be engendryd. & afterwarde y contynwe 
mel roses & oyle rosarum in þe wounde, & aboffe a mundificatyf of 
mel rosarum & barly mele, tyl þat þe ligament be fulliche engendrede 
on þe breyn panne, & þat þou schalt y-knowe whenne þat þou seste 
þe bonys Ioynyde togedre, as yt were tweye bordys Ioynede to 
gedre wiþ colle oþere wiþ glew3; & þenne y fulfylle þe wounde with 
drye þredys of lynnen cloþ, and abouen a mundificatyf tyl þat þe 
bon be keffride aboue. & þenne y strawe on aboue þe capytale 
poudre tofore seyde, & y legge on þe schaffynge oþere ellys þe 
rasure of lynnen cloþ, and abouen al þis y legge on a Tret of resyne; 
& y do alle þynges þat y haue seyde tofore tyl þe wounde be consouded. 
|P_136 
And 3if me maken an obiectioun how þat yt my3te withouten 
arerynge of þe bon, þe blod & þe quyter be dreyede whiche 
þat fel doun by þilke sclendynge vpon þe duram matrem, I answere: 
ry3te as þe matere of þe frenesie & þe matere of þe litargie þat is 
more doutes, by emplastres withouten forth leyd is desolfed, and 
þere nys none sclyndynge of þe breyn panne ne no wounde in þe 
skyn, myche more ly3tlokere & more bettere þe blod þat is ly3t & 
able to ben reselfyde, whiche þat wende done be þe forseyde 
sclendynge, may be þe forseyde sclendynge beter ben exaled. Ne 
þilke blod ys no3t inviscat in þe substaunce of dure matris as þe 
matere ys in apostemys, wherfore he ys more obeyssaunt to þe 
expulcioun of kynde, & also ys more obeyssaunt to the attractioun 
of medycine. And 3if þe brayn panne be hurte wiþout wounde of 
þe skyn, þe whiche þou schalt y-knowen by þe toknys tofore seyde, 
þenne sum men kutten aboue þe hurtyng in þe manere of a cros, & 
þey areryn þe foure quarters, & þey kytten & flen þe pannycle þat 
keferith þe bonys, & afterwardes þey vsen trepanys & here oþere 
comyn cures, as [\f. 79a\] yt ys schewyde tofore. But y kytte no3t þe skyn 
in manere of a cros, but in þe manere of a Schelde oþere ellys of 
a thynge þat ys tryangle in þis manere [^FIGURE OMITTED^] & y make but on 
quartere & y vnwreye þe bon, þat þe oyle of roses may persen yn, 
|P_137 
and þat þe vertue of þe medycine, þat ys y-mad of honye of 
roses & oyle of roses, may drawe fro byneþe þe brayn-panne; and 
y do in þis cas al þynge, as yt declarith nexte aboffe. And 3if 
men make obiectioun a3eyns me by constantine oþere ellys by hym, 
þat seyth þat by alle oure myght we enchewyn þat neþere oyle ne 
non vncomys þynge falle no3t withynne þe brayn-panne, I answere 
with Avecene, þat seyth: þat he wircheþ ry3tfulliche þat vsith 
certeyne oyles, & þe same telliþ galien & serapion, and also y seye 
þat oyle of roses, whiche þat be mad of grapes of Olyue tres þat beþ 
no3t ripe, is no3t vnctuose, but is drey3e; & it is clepyde oyle 
Omfacinum, & namlye whanne þat roses ben y-medlyde with þat 
oyle, þilke oyle hath y-gete to hym a swete smellynge & a drey3inge, 
cumffortynge animal spirites; and also þilke oyle hath a vertue 
expressif, as galien tellyth in the bok of symple medycines, by þe 
whyche þe brayn ys conffortyde & akþes ben aswagede, & 3if þere 
be mad enye gret blod, yt is y-made Sotyll; & whenne alle þese 
þynges ben y-gadryde togedyre & leyde abouen, dura mater ys 
clansed. Sumtyme þe brayn ys meffyde of sum gret hurt oþere of 
sum fallynge, oþere of sum smytynge withouten eny wounde ore enye 
|P_138 
breche of eny bon, þan do þou as dyde y to a Chanoun of þe ordre 
of seint Austyn. Whanne þat he wolde haue lopyn vpon an hye 
hors and haue seten in þe sadyll, þe hors areryde vpon hys two 
[\f. 79b\] hyndere fete, & þilke chanoun fel doun bakwarde vpon þe erthe 
on hys hed; & alle hys bodye was y-brusyde, and namlye aboute þe 
hed þat anon he lost þe ffelynge & þe meffynge of alle his bodye. 
Þanne a lewyde leche þat was frende to þilke Chanoun was y-clepyde, 
& he couþe helpe hym no3t, for he had neuere seyne þe 
same cas, ne he ne couþe no3t on lettre. And at þe laste y was 
clepte, & y fonde hym, no3t herynge ne spekynge ne nothynge 
mevynge, I demyde hym for ded, and naþeles sauyde, 3if þat he 
were my broþere y nolde nou3t for an hundrede mark, but y sayede 
in hym þe godnesse & þe helpynge of medycines; ffor ofte tymes 
kynde with gode werkys helpith preueliche þat semyth vnpossible 
to a leche. And þenne þey preyede me with gret Instaunce, and y 
made the herys of hys hed to be schaffen and þenne y anoynt all þe 
hed with þre partye of oyle of roses, & on partye of vyneger hot 
y-medlyde togedyre, & y caste abouen þe poudre of mirtylles, and y 
leyde abouen a sotyll þenne cloth y-wet in þe same oyle & vynegre, 
|P_139 
& aboue þat tow3 smale y-tosyde, & y bonde alle þe hed with a band, 
& abouen y leyde a lambys skyn, & so y chaungede yt twyes euerye 
day; in anoyntynge þe nolle & þe nekke into þe myddell of þe 
rygge-bon byhynde wiþ hote oyle of Camamylle. In þe secunde 
day he opnyde a lyte his ey3en, & he bygan to loken aboute hym 
as it hadde be a deff man, oþere ellys a man þat were in a 
wondrynge; and þenne some wolden haue assayede 3if þat he wolde 
eten, & y wolde nou3t [\f. 80a\] Suffren hym to eten, & y seyde þow3 þat he 
wolde eten he scholde no3t. In þe þridde day y spak to hym, & 
he answerde me bablynge as a childe þat begynneþ to speke, but he 
my3te formen non worde. In þe fourþe day he spak bostynglyche, 
and þenne y gaf hym to drynke hot ydrosacre, þat ys y-mad of Sugre 
& of watyre. In þe ffyfte day he toke þikke tysan. In þe sixe day 
y gaf hym þe broth off a chykne, & þenne he gan to strengþe litel 
& lytel & lytel, & lytel to meffen, & neuere þe latere he my3te no3t 
walkyn by manye dayes. And whanne þat he my3te take Suffisauntlye 
mete, y comaundyde hym to take Pylulas Cochias, for to 
|P_140 
resolfe by evacuacioun þe matere þat was y-gadrede togedire in þe 
hed by þilke fallynge. And y comaundyde hym to eten ofte þe 
braynes of briddys hedys, as of hennys & of smale bryddes, & also 
of kyddes; and in þis manere he was hol; naþeles he was neuyre 
so sotyl of wyt as he was tofore. In þis cas buþ yuele signes: 
as þe face to be crokyde, & þat on ey3e to loken asquynt oþer 
crokydlyche, apoplexie, crampe, to schyte wiþout felynge, & vnmevablete 
of alle þe membris outsepte þe lacertes of þe brest þat 
mowe be saff. He þat redith þis bok may chesen after hys owne 
wyl, one of þre weyes whiche þat beþ now y-vsyde, þat on ys þe 
wey whiche þat ys seyde in þe bygynninge of þis chapitell, þe 
whiche weye many vsen, and a leche o Ianewe þat is y-clepyde 
Anselme vsith þis weye, & þereby he gat myche moneye, naþeles y 
wyste wel þat manye men dy3eden in his handys by þis wey. Þe 
[\f. 80b\] secunde weye is in alle manere hurtynges of hed to vsen terebracioun, 
oþere ellys remeffynge of þe bon with handlyche Instrumentes; 
þe þridde ys my weye whiche þat y haue tolde opynlye in 
|P_141 
alle manere of cas; and y beleue 3if þat he wyl take hede to alle 
þese weyes, & þat he wyll wyslye dyscussen þe opyniouns of 
Auctores, þat he schal se fewere dy3e be my þridde weye þenne by 
enye oþere. Almy3tie god lede þe redere of þis werk in þe beste 
wey, þorwe whose my3te, wordes takyth sentence & echyn vnderstondynge. 
Þow3 þat we han behoten to treten of Anotamye of 
membres þat ben componed, in þe bygynninge of euery chapytell of 
this secunde tretys, naþeles we leuen yt for þe bettire for to treten 
of þe Anotamye of þe vysage, to þe þridde tretys, where we schulle 
tretyn of seknesse þat comyth to þis membres, whyche seknesse 
beþ non woundes. 
 
[}Cap. off woundes of þe face & Anotamye of þe same.}] 
Woundes þat ben made in þe face, oþere þey beþ mad with a 
swerde, ore wiþ sum thynge ellys þat woundeþ, oþere þey ben mad 
wiþ prikynge of a knyf, arwe, oþere spere. Yt is necessarye, þat a 
surgyne haue more diligence in þe woundes of þe face, for it is a 
place þat is myche y-seyne, & yt ys wel y-do to make a sotyll cicatryce. 
A wounde þat ys mad with a swerde oþere with sum þynge 
|P_142 
semblable þat is alweye in lengthe, a man moste sotylliche sowyn & 
gedre þe parties of þe wounde. And for þat many men ly3en [\f. 81a\] of 
þe wounde of þe nese, þey sey3en þat on bare hys nose y-kytte of in 
hys hande, þe whiche nose was afterwarde y-sette a3eyne in hys 
owne kynde; þe whiche ys an opyn lesynge, for þe spiryt of lyf of 
felynge & of meffynge passith aweye, whanne a membre is departyde 
from þe body. I wylle begynne at þe wounde at þe nese þat is 
y-kutte in lengthe, wose cure ys ly3t to hele; brynge þe parties togedre 
of þe wounde & sowe hem, & wirche aboute the wounde as y 
haue seyde tofore in þe chapitle of wondes. And 3if þat þe nese 
were y-kutte twarte offere doun to þe ouere lippe, & naþeles þat þe 
ouyre lippe & þe nose were no3t kutte al awey, but þat it helde 
faste at boþe þe endys of þe wounde, þanne sette a3eyne þe nose in 
his propre place, þe noseþrellys yche a3eyns oþere as þey were tofore, 
& make two smale tentys of wex, & putte in boþe þe noseþrellys 
aboue þe wounde, 3if þat þou maist, & þenne make a poynt 
by þe space of a litel fyngere from þat on ende of þe wounde, 
& an oþere poynt at þe oþere ende of þe wounde, and an oþere 
poynt in þe myddel of þe nose anentys þe forhede; & afterwarde 
a poynt on eiþere syde of þe nose, afterwarde make a poynt 
betwene evyry poynt, so þat þou haue in noumbre of alle þe poyntes, 
|P_143 
whenne þey ben ful mad, .IX. Caste þe poudre þat is tofore seyde 
vpon þe wounde, þat is y-mad of lym, ffrank ensence, sancdragoun, 
& take whyte of an ey & oyle of roses and bete hem togedire, & 
leye þereynne a lynne cloþ & leye abouen þe wounde, aftirwarde 
[{bynde{] þereto þre plumaciolus, one [\f. 81b\] vndireneþe, & on on þat o syde, 
an oþere on þe oþere syde; & þanne bynde þe nose wiþ tweye bandys, 
þat on schall holden vp þe nose þat he may nou3t discendyn dunward, 
þat oþere schal be leyde aboffe þat he mowe kepyn þe plumacyolus, 
poudere, & þe sowynge. And þilke bande þat ys vnder þe 
nose þat halt þe nose vpwarde, schal be knett abouen on þe hed, 
and aftirwarde he schal be turnyde twarte offere þe forehed, þat he 
mowe holde þe bande, & þe nose declyne to neiþere syde. And þe 
bande þat ys leyde aboffe þe nose, schal be bounden behynden in þe 
nolle; and afterwarde he schal turnen a3eyne aboffe þe nose, holdynge 
þe plumacyoles þat þey mowe no3t wagge on neythere syde 
aboute þe sewynge; & aboute þe forhed þou schalt legge þe deffensif 
of bol, and aftirwarde þou schalt worche on þe wounde of þe nose 
as y haue seyde in a wounde of flesch in þe firste tretys. Þe 
woundes þat beþ y-mad in oþere partye of þe face as with a swerd 
ore oþire þynge semblable, brynge hem togedire, sowe hem, & cure 
hem, as yt ys conteyned in generall chapitle of woundys, takynge 
|P_144 
hede hereto, þat þe sowynge þat ys y-mad in þe face, schal be more 
sotyl & fairere, þanne in enye oþere party of þe body. And þou 
maiste maken a sowyng in þe face, 3if þat þe wounde be nou3t to 
myche, on þis manere. +R mastyk & sangdragoun & poudre hem & 
tempre hem togedire wiþ þe whyte of an ey3e to þe þyknesse of 
hony, & wete þereynne tweye pecys of lynnen cloþ as longe as þe 
wounde, & leye one on þat o syde of þe [\f. 82a\] wounde, & þe oþere on þat 
oþere & lete hem drey3en, and afterwarde make þe wounde sum 
what to blede, & þenne brynge þe partyes of þe wounde togedires; 
& sowe þilke two pecys togedres, & caste aboue þe poudre of lym, 
ffranc ensence, sancdragoun tofore seyd, & wete a cloþ in þe whyte 
of an ey3e & oyle of roses, & leye abofe al togedyre, and kepe þe 
partyes with ligature, & procede forþ in alle þynges as y haue tofore 
seyd. And 3if þat þe wounde be y-mad with a dart oþere with an 
arwe, & þe arwe ben y-drawe out and þe wounde be myche y-sene, 
þenne þe cure ys þe same þat was seyde in þe same chapytell oþere 
ellys in þe firste tretys, wheþere þat þere be a synwe prikyde oþere 
none. But 3if þat þe arwe-hed were entrygede in enye privy place of 
þe face, so þat yt my3te nou3t ben sey3en, þenne euerye man bysie 
hym be his wyt, to knowe how þe seke man stod, whanne he was y-smete, 
& whennys þat þe arwe come, & to what party þe wounde 
strecchith, þat he mowe loke 3if þat he mowe fynden enye manere 
|P_145 
wey, how he may drawen out þilke arwe-hed; and þenne drawe 
hym out þe beste manere þat he may. And 3if he may nou3t, helde 
into þe wounde oyle of roses, & medle he oyle of roses & þe 3olke 
of an ey3e togedre, & helde into þe wounde, & wiþ þis medycine 
worche in þe wounde, tyl þat kynde schewe sum manere wey. 
Manye men han born an arwe-hed in þat partyes of here face by 
longe tyme; and aftere kynde haþ cast out þilke arwe-hed, oþere 
ellys haþ schewyde sum weye by whom þilke arwe-hed my3te be 
taken out. And þou moste taken hede be al þy myght þat whanne 
þat þou sowyste þe woundes of þe face þat þe mouþ be no3t crokyde, 
but make so slylye þy sowynge þat þylke accident may no3t [\f. 82b\] ffallen; 
& þat þou maiste do wel, 3if þat þou couþest ordeyn wel þy sowynge 
& 3if þou couþest kepen wel þy sowynge wiþ plumacyolus & wiþ 
byndynges. 
 
[}Cap. iij. tretis ij is off woundes of þe nekke & 
Anotomye of þe same.}] 
By the nekke is contynwede alle þe place þat is bytwene þe 
hed & þe schuldres, whose Anotamye y wyll tellen as y haue 
behyght. Some men makyth dyfference bytwene þe nekke & þe 
|P_146 
wesant & þe þrote-bolle, and alle þese be conprehendyde vndire þe 
name of þe nekke. In þe nekke þere ben vij spondiles – þat is to 
say, whirle bonys of þe rigge. Þe furste of þe bonys ys y-bounde 
wiþ a bon of þe hed þat ys y-clepyde passilare wiþ manye smale 
feble ligamentys; & þey weren feble bycause þat þilke Iuncte 
nexte þe hed my3te meffe manye weyes. And þe cause why þat 
þere were manye smale lygamentes multeplyede in þat Iuncte, þat 
manye smale my3te susteyne a grete burthyne as wel as a fewe 
grete; & 3if þat þere were a fewe grete, þey were nou3t so able to 
be meffyde. The firste spondyle ys y-bounden to þe secunde, þe 
secunde to þe þridde, þe þridde to þe fourþe, þe iiij. to þe v., þe v. to 
þe vi., þe sixte to þe sevenþe, þe vij. ys y-bounden loselyche to þe 
fyrste spondile of þe rugge, þat þe nekke my3te more ly3tlyche 
meffen, whiche ys clepyde þe viij. spondile, whenne þat þou reknyste 
from þe hed dunwarde. vij. peire off synwes growiþ out by þese 
.vij. spondelis. Þe firste peire of synwe procedeþ out bytwene 
þe fyrste spondile [\f. 83a\] & þe bon of þe hed þat ys y-clepyde passilare; 
þe secunde peire of synwes ys y-bore bytwene þe firste spondile & 
þe secunde, & so euery peire passith out bytwene euery spondile. 
|P_147 
Þese Synwys buþ devyeded manye weyes by þe hed, & þe nekke, & 
þe face, & þe breste, schuldres, & þe armes; þe braunches of þe 
synwes of the hed in some place beþ contynwede & Ioynde with 
þese synwes. And þese synwes buþ y-clepyde meffynge ry3te as 
þe synwes þat comyth of þe fore partye of þe brayn beþ y-clepyde 
felynge & þese habbiþ also felynge. Of þese Synwes þat comyth 
of þe spondlis of þe nekke þere beþ mad brawnys, þe whiche beþ 
instrumentes of mevynge of þe partyes. In þe nekke behynde, 
þere ben y-ordeynde opyn veynes comynge from þe lyffere whiche 
þat ascendyn to þe hed, and vndire þo Veynes þere ben Arteryes y-hud 
priuelyche, comynge ffrom þe herte & goynge to þe hed for 
notable profetes. And whanne þat þey han do al here office in þe 
hed, þey descenden doun by þe place þat beþ behynde þe erys & 
þey bryngen materie spermatice, þat is to say mater of sperme, don 
to þe ballokes, & þerefore it ys y-seyde: 3if þat þo Veynes weren y-kutt, 
a man scholde neuere engendre. On þe ry3t syde & eke on 
þe lefte syde of þe nekke þere ben y-ordeynde tweye nolles, þe 
whyche beþ of lygamente mater, þe whiche procedeþ out of þe bonys 
|P_148 
of þe hed & of þe spondiles, & þey strecchen doun to þe ers in 
lengþe besydes þe spyne bon, & þey ben a couche & a restynge 
place to þe synwes þat comyth out of þe nucha. In þe fore partye 
of þe nekke þere ys gula whiche þat strecchiþ from þe chyn doun to 
þe furcle of þe brest; and bytwene þe nekke & þe gulam wiþynneforþ 
þere ys [\f. 83b\] y-ordeyned mery – þat ys to seye þe wesand; þe whiche 
þat discendiþ of a smal schyn environynge alle þe mouth withynneforþ, 
& so goynge doun to þe Stomak, & he ys hol & conteynde wiþ 
þe Stomak, & ys of Substaunce of þe same stomak, & he dissendiþ 
doun by þe hyndere partye of þe nek clevynge to þe spondelis; tyl 
þat he come to þe .v. spondile of þe rugge, & þere he ys departyde 
from þe spondelis and declyneþ into þe Innere partye tyl þat he 
perce þorwe þe mydryff, & he ys componed of twey pannycles, and 
in þe Innore cloþ þere ben brawnys in lengthe, by þe whiche drau3te 
ys made of mete & drynke, and in þe vtter cloþ þere bene brawnys 
in brede by whom ys made castynge out of superfluyte; and he haþ 
non transversarye, þat ys to seye goynge twartoffere, ffor wythholdynge 
ys nou3t nedfful to hym. And in þe fore partye of þe brest 
þere is y-set þe canne of longes, þe whiche ys componed off grustlye 
|P_149 
rynges y-bounde togedire wiþ panycleris ligamentes, habbynge in 
þe Innore partye a ful smeþe pannicle Ioynynge togedire þilke 
grustly rynges. And þilke rynges, whenne þat þey ben ioynede with 
mery, þey ben defautyf anonde þe mery. And þe forme of þe canne 
of þe longes [{is{] as yt were þe forme of a cane - þat is to say a reed, 
of þe whiche reed þe fourþ part were kutt away in lengthe, & aftereward 
þe canne ys y-wreye wiþ a sotyl cloth, þat whanne þat a grete 
mossell of mete passe doun be þe mery, he scholde han non lettynge, 
but þilke pannicle of mery 3euyth stede to þe grete mete passynge 
doun to þe stomak. Þe þrotbolle þat is mad of þre grustlys, ys y-sette 
aboue þese [\f. 84a\] two wey3es. And boþe on þe ry3te syde & eke on þe 
lefte syde of þe cane of þese longes, þere beþ tweye grete veynes þat 
beþ y-clepyde organice oþere ellys guydes. & vndire þe veynes 
þere ben grete arteryes, and of þe kyttinge of þilke Veynes & 
Arteryes þere comyth ofte tymes gret peryle & sumtyme sodeyne 
deþ; for þe grete afynite þat þey han in þe herte & þe grete noyenesse 
þat þey han to þe lyffer, sennore by hem blod ys evacued, 
wherefore spirites exaleþ whyche þat buþ frendys, boþe to þe body & 
|P_150 
eke to þe soule. Þe ligamente of þe þrote ys y-clepyd þe eminence 
oþere þe hekþe of þe epiglote, & in þe sydes of þe þrote þere is y-set 
gula. & þe goynge of brawnys, cordys, synwes, veynes, arteryes & 
here braunchys by parties of þe hed proceden aftyre þe ordre of 
heres, & þey ben ordeynde in þe nekke & in þe gula aftire here 
lengþe. And hereby þou maiste ysene, how þat yt is necessarye a 
surgyn to maken hys kuttynges, & hys brennynges by lengþe of þe 
nekke & of þe þrote, and þat þe woundys þat ben y-mad twarte 
offere beþ more perylose, þen þo þat bene in lengthe. 
 
[}Wonde of þe nekke.}] Now we wyl tretyn of woundes þat 
beþ mad in þis place wiþ a swerd oþere with sum þynge semblable 
to hym, oþere wiþ an arwe, oþere with sum þynge semblable to hym. 
And 3if it be wyth a swerde, oþere yt ys twarte offere ore in lengthe; 
and 3if it be twart offere, and þere ben y-kutt grete Veynes oþere 
arteryes, hit ys gretly to dreden. Naþeles þou schalt helpe to 
staunche þe blod & to consoude þe veyne, aftere þe techynge tofore 
asygned in þe chapytle off fflux of blod. And 3if þere be a synwe 
kutte, brynge þe parties of þe synwe togedyre, & sow3 þe pellykles 
of þe synwe with þe sowynge of þe wounde, as y haue tau3t tofore 
in þe [\f. 84b\] place of sowynge of synwes, and leye aboffe lumbricus of þe 
|P_151 
erthe þat beþ erthe wormes y-stampyde & boylled wyth oylle of 
roses, & kepe þe sowynge with byndynge, and so procede forþ in alle 
þynge in þe cure, as yt is tolde in the chapitle tofore schewyde. 
And 3if þat þe wonde were in lengþe, yt ys no3t necessarie but 
forto sowe þe wounde & to casten aboue, þe poudre of lym, ffrank 
ensence & sank dragoun, & to kepe þe sewynge & þe poudre with 
byndynge, tyl þat þe wounde be ful consouded. And 3if þat þe 
wounde were y-mad in þo parties with an arwe oþere a knyff, oþere 
a spere, oþere sum þynge semblable to hem, and 3if þere be an arwe, 
drawe hym out, and 3if þe arwe be drawen out, loke 3if þere folwe 
emorosogie, þat ys to seye, a gret flux of blod, & þenne staunche hym 
aftere þe doctryne y-told tofore. & 3if þere be non flux of blod, 
loke 3if þere be akþe; & 3if þere be akþe, put into þe wounde a 
lytel tente þat may holde þe wounde opyn al day, þat þou may se 
þat þe wounded man schal han non akþe. And 3if he haue non akþe, 
lete þe wounde be consoudyde; ffor sum tyme it happith, þat an 
arwe, oþer sum thynge semblable passith þorwe þe nekke & þe þrote, 
& 3it he touchiþ no3t veyne, arterye, ne synwe, & þenne it nediþ 
no3t but þat þe wonde be consouded. And 3if þere were akþe oþere 
ellys a bygynnynge of swellynge, þan yt were necessarie to fulfylle 
þe wounde wiþ hot oyle of roses & to put in a tente no3t to grete, 
|P_152 
y-wett in þe 3olke of an ey3e & oyle of roses hot, & so holde þe 
wounde open to þat he 3yfe quyter, & afterwarde clanse hym & 
afterwarde consoude hym. Nota: vndirstande þe peryles þat comeþ 
from wondys þat ben mad in þis place. Þe firste [\f. 85a\] Perel ys: 3if 
þat þe nekke be kutte twarte offere with a swerd, so þat þe nekke-bon 
& þe marye of þe nekke-bon be y-kut al atwo, yt is dedlyche; 
and 3if þat nucha, þat ys þe marye of þe nekke-bon, is no3t y-kut al 
atwo but ys y-hurt, yt is peryle of leosynge, ffelynge & meffynge, & 
at þe laste to be ded, but 3if þe medycines þat y schal tellen afterwarde 
mowe helpen. And 3if þat enye Veynes oþere enye gret 
synwe be y-kut twart offere, y suppose þat he be helyde, þe nekke 
schal neuere haue hys fre meffynge; and 3if enye of the veynes 
organyk whiche þat beþ clepyde guydes, oþere ellys enye of þe 
arteries þat beþ vndire hem beþ y-kut, yt ys drede of sodeyne deþ, 
ffor sodeyne exalacioun of þe spirites & also for Afynyte of þe 
herte; & also 3if þat þe canne off þe longes be y-kut twarte offere al 
atwo, for þe more partye it is dedlyche; & so it ys seyde 3if þat þe 
veynes þat beþ behynde þe eres be y-kut al atwo, he schal nevire 
engendre. Also sum tyme ys y-kut oþere y-prekyde þe synwe þat is 
clepyde reuersiff, þat ys vndire boþe þe sydes of þe ere, of whose 
kuttynge oþere prekynge euere more ys mad horsnesse. And 3if 
|P_153 
þat place ben y-perced with an arwe, & þow3 þat trachea arteria be 
y-percyde oþere ellys ysophage, so þat Nucha be no3t þrillede be þe 
mydle, þey mowe ben y-helyde with gode medycines & acordynge. 
Þou schalt helpe Nucha þat ys y-hurt in þis manere: þou schalt 
helden into þe wounde in þe bygynninge oyle of roses & afterwarde 
leye aboffe oyle of roses & þe 3elke of an ey3e, and þou schalt be 
busy in alle manere to aswage akþe; & whenne þat quyter ys y-mad, 
þenne leye a mundificatyff wiþ medicynes confortatyff and [\f. 85b\] Incarnatyfes 
y-mad in thys manere: +R. oyle of rosis colat .+Q. iiij, with 
resyne ana. +Q. ij, terbentyne +Q. iij, frank ensence, mastyk ana. +Q. i, 
mirre, sarcocolle, mumie ana .+Q. +s, barly mele .+Q. +s; streyne it on a 
cloþ & leye yt on þe nucha þat is hurt. And þaw3 þat hereof euere 
more pronosticacion scholde go tofore whiche scholde sownen to 
yuele, naþeles by þis medicine þere comyth rectificacioun to þe nuca, 
& amelioracioun off mevynge of lymes þat beþ beneþe þe place of þe 
nuca þat ys y-hurt, more helpynge, þenne semyth possible to þe leche. 
For þere ys noþynge vnpossible to Stalworth nature; namlyche 
whanne þat yt is holpen wiþ a gode leche & wiþ þynges, þat beþ 
|P_154 
helpynge & acordynge to a gode entencioun. Here vndirstande þat 
alle manere wounde þat persith to þe substaunce of þe brayn oþere 
ellys to þe nuca, so þat by þe hurtynge of þe nuca þe meffynge & 
þe ffelynge of some lymes ben y-lost, namlyche from þe whirlebonys 
of þe rugge, of þe reynes vpwarde, & alle manere wounde þat 
ys mad in þe extremites of þe lacertes as þre fyngremele brede in 
þe schuldres, oþere þre fyngre mele brede aboue þe elbowe oþere byneþen, 
oþere þre fyngre mele aboue þe kne oþere byneþene, & euery 
wounde þat ys in a synwye place with strengest akþe & hardnesse, 
schal be demyde dedlyche: ffor þe noblete of þilke brayn, & for þe 
Affynite of nuca wyth þe brayn, of þe whiche nuca passith as þe 
Ryuere from a welle, & for þe Afynite of þilke Synwes wiþ þe brayn, 
by mene of þe Nuca, of whom þey passen out as of a flod, wherefore 
[\f. 86a\] þou schalt euyre more in swiche manere woundes pronostiken 
deþ, and euere more fle as myche as þou mayst from vnresonable 
cures, but 3if þou be wiþ þe more Instaunce y-prey3ede. Naþeles 
sumtyme nature with gode helpynges worchith þat semeþ to the 
leche vnpossible. Neuere þe latere loue non swiche cures but 3if 
þou be gretliche y-preyede, and þenne entyremete of þe cure of þe 
syke man. 
|P_155 
[}Capit. iiij. tretis .ij. is of woundes of þe spaude, 
schuldre, arme, handis, ffingres, brawnes, veynes, 
and here Anotamye.}] 
Þe spawde ys one of þe iiij bonys whiche þat makiþ þe forme 
of þe schuldre, & þe spawde-bon is þenne & brode towarde þe 
schuldres & in hys endys grustly. On þe vppere syde of hym he 
haþ an egge sumwhat gret & towarde þe arme in þe place of þe 
schuldre he ys grete & rounde. And þilke ende ys holwe as a box, 
and þis bon ys lyche to a pele, þe whiche men settyth brede into 
þe ovyne, and on þe hyndere partye of þe schuldre he haþ an 
emynense. & in þe box of þis bon [\...\] whiche ys y-clepyde adiutorium 
þe whiche ys a bon sumwhat crokyde, gret & holow3. Þis 
bon ys gret for necessite of strengthe, & of schappe holwe, þat he 
were ly3te, þat he scholde nou3t þrowen his hevynesse lette þe 
wirchynge of lacertes, and þe rounde extremite of þis bon entreþ into 
þe holwenesse of the spaude. & þey beþ y-bounde togedre with 
a bowable ligament. Þe canel-bon of þe brest ys in this manere 
|P_156 
y-made, habbynge an additamente sumwhat [\f. 86b\] rounde in þe neþere 
partye, þe whiche entryth a manere box, þe whiche ys in þe offere 
partye of þe ovyre bon of þe vij. bonys of þe brest. And euerye 
extremyte of þilke vij. bonys beþ y-Ioyned wiþ þe spawde, þat þe 
schuldre myghte be þe more strenger; and forto make þis place þe 
more strengere, þere beþ sette two smale bonys whiche beþ y-clepyde 
rostralis to þe lyknesse of þe byle of a crowe, & forto fastne þe 
schuldres, þis bon rostrale ys y-put in þe manere of a wegge. But 
þe bon of þe adiutorie haþ in þe neþere partye towarde þe elbowe 
tweye emynences, and þe on of þe emynence ys more herre þenne 
þe othire; and boþe þese emynence beþ as yt were half a bokett 
wiþ þe whiche men drawiþ water; and þilke tweye Additamentis 
beþ y-Ioyned with þe bonys of þe arme. Þe Arme from þe Elbowe 
dunwarde, haþ two bonys, and þe offere bon whiche þat strecchiþ 
from þe þowmbe þat ys clepyde adiutorium is smallere bon, and þe 
neþere bon þat strecchith from þe lytel fyngere to þe elbowe is þe 
grettere bon. & he haþ in þe offere ende towarde the elbowe an 
additament like to a byle oþere a pyk, and þilke pyk makyth þe 
elbowe scharpe, whenne þat þe arme ys y-folden, and it letteþ þat 
þe arme may no3t ben y-bowyde bakwarde. Þese tweye bonys beþ 
|P_157 
so y-Ioynede togedire, þat it semyth as on bon. And þe neþere ende 
of þese bonys beþ y-Ioyned wiþ þe bonys of þe hande, whiche beþ 
y-clepyde rasceta þat beth viij bonys. 
 
