[^CROPHILL, ROSEMARY^] 
 
|P_266 
[\f. 51r\] þe vertu of rosemary. Take þe florus of rosemary 
& pot hem in a clothe of lynsed & sethe it 
from a quarte to a pynt & kepe þe water in 
a glas & þis is god to drek fore al maner of 
heuelys in a mannys body. 
 
|P_267 
þe leuys sothyn in wit wyn: schal make here for 
to grow will & fyn. Wasche þi face & þi ney-led: 
loke þou do os i þe bed. 
 
rosemary poder dryyd oryght 
it makys a man mere bothe day & negh[{t{]. 
 
þe rete of rosemary sothyn in veneger clere 
it schal make þi fet helle & hol in fere 
of bolnyng: & al hoder thyng. 
 
a bath of rosemary ore ellys a stew 
it makyt a man 3ong & hys flesche new. 
 
bynd rosemary in a clothe & ley it in þi bed 
it sauet þe from drem & al wekydined. 
 
|P_268 
ley rosemary ouer þi dore ore ellys ouer þat 3ate 
þer commyt in no venum thyngis erly nore late. 
 
whosoeuer of rosemary hat mad a spon 
pousoun nore hoder mete harme it hym schal not don. 
 
þe leuys led on a cancyre sone & anone 
in þe spase of a n[\the bottom of the folio damaged in MS\]. 
 
[\f. 51v\] þe leuys of rosemary poder & pout in win 
sauyh it from tornyng & elle sauer wil & fin. 
 
make þe a coppe of þe tre 
þat men calle þe herbe rosemare 
and drenk þere of euer i day wytout destrest 
it schal don away postyffys & al sekenes 
in þi priue memberys þat no man se, 
þos seth iporace þat preuyd hat be. 
 
3if a man to meche he swete after hys swynk 
it may be case of faute of drynk 
sethe rosemary in water so clere 
and þou schalt ben hel & hol in fere. 
 
|P_269 
þe leues of rosemary sothe in whit wyn 
helyt þe cowght bothe wylle & fyn. 
 
3if a man anon abtyd & may not hete 
thoro hethe & thoro hys swete 
make hym a bathe of wyl water & rosemary 
and bathe hym þer in sekyrly. 
 
3if þou be stoppyd at þi stomake 
of labure ore trauel ore brescor ore drynkyng late 
of thought or of sorow or of gret mornyng 
take a lynyn clothe & byndyt wil & fyn 
and sethe it in weneger mad of red w[{yn{] 
 
[\f. 52r\] and ley pos rosemary hout to þi brest 
þer shcal non heuel in þin body haue þo no rest. 
also hout os þou may sofore & nothyng could 
fore þis medesyn is good fore 3ong & fore hold. 
 
3if a man be bowllyn in qwhat place it be 
of swellyng ore gout ore hoder preuete 
take rosemary & blak wolle & make a plater 
and bolle it in welle water & loke þat it be cler 
|P_270 
and ley it on þe bollyng; þo it be neuer so gret 
alle be vennym is in it hym don hout swet. 
 
and a man be not wyl in hes mynd 
take þe florus of rosemary & be leuys kynd 
and drynk þe poder wyt þe iose of red fene[{l{] 
and þou schalt ben hel & holle euere i del. 
 
3if a serpente ore a worm be in þi body wytinne 
þe smoke schal [{br{]eng hym hout & al hes kenne. 
 
3if a man haue a brennyng in hys stomake 
or vnkyndly throst þat wryk hym meche wrake 
take þe floros & þe leuys of rosemayry 
and sethe hem in welle water wyl & sekyrly 
and clense it thoro a lynnyn clothe so clenne 
and medyl it wyt þe iose of a pondgarnet 
a þi bote wyl it schal bene. 
 
|P_271 
and ley þis herbe among clothys & bokys 
mougthys nore wormys schal hem not hete 
wyt þere hokys. 
 
[\f. 52v\] take rosemary & brenn it al to colys & þat is 
good fore be coughtyng & stretenes at þe brest; 
and kneyd it in a cake of wete dowe, þat is þe best, 
and hete þereof euer i day ix dayis 
and he schal be houl os ippocras sayis. 
and lat no sowryng com þer inne, 
it is þe bettere fore þi gyenne. 
 
þe pouder of rosemary bondon in a clot 
it dout a wa3e be tothe ake & þe worme hout. 
 
