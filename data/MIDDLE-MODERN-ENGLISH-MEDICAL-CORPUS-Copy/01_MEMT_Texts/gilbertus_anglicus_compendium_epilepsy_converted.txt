[^GILBERTUS ANGLICUS, COMPENDIUM (EPILEPSY)^] 
 
[^SAMPLE 1^] 
|P_236 
[\f. 27v\] Epilensye is þe fallyng efel. 
& it comeþ of a moyst humor þat fulleþ þylke places 
of þe hed þat schulden be voyde, & stoppeþ þe hynder part of þe hed 
þeras ys þe bygynnynge of senewes, & febeleþ þe senewes, & 
þerfore whenne þe accesse of þys seknesse comeþ to a mon, it 
makeþ hym for a tyme lesen hys felyng & hys [\f. 28\] meofynge. 
 
And oþerwhyles þys seknesse comeþ of humores þat beþ in þe 
hed, & þenne it is ycleped epylensye; & oþerwhyles it comeþ of 
fumes þat comeþ into þe hed out of a sek & a febel stomak, & þenne 
it is ycleped analempsye; & oþerwhyles it comeþ of þe greuaunce of 
oþer membres, & þenne it is ycleped cathalempsye. 
 
Bote of epylensye þer beþ two kyndes, þe more & þe lasse. 
 
In þe more epylensye, þe princypal places of þe brayn beþ 
altogeder ystopped. Wherfore in hure accesse þey ne feleþ no þyng 
& vomeþ at hure mouþ & al hure body qwakeþ, & it is ful hard to 
helen hem. 
 
In þe lasse epylensye, þe princypal places beþ ystopped, bote 
no3t altogedere, & þerfore in hure accesse þey feleþ sumwhat & al 
þe body ne qwakeþ no3t, bote þe hynder part of þe hed. 
 
And in epylensye, tremelynge of þe body is an efel sygne, bote 
in þe palesy it is a good sygne. Vomynge her is a good signe, bote 
in appoplexie it is a febel signe. [\f. 28v\] And þe ofter þat þey falleþ 
doun & ryseþ vp sone a3eyn, þe beter sygne it is, & þe raþer þey 
mowen ben yheled. And 3ef a womman hafe þys seknesse in hure 
3ouþe, & be no3t yheled whenne heo bygynneþ to hafe hure 
floures, heo schal nefer be hol. 
 
And 3ef þys seknesse be of þe humores þat beþ in þe 
hed, þese beþ þe tokenes: 
 
hefynesse of þe hed & confusioun of hure wyttes, 
slouþe, darknesse of þe yen, bytynge of hure tonge, & hure pysse & 
hure kynde & hure dryt passeþ awey from hem a3eyn hure wylle, & 
so þey falleþ doun & mowen yfele noþyng, & nomelyche in þe 
gretter epylencye. 
 
And 3ef þys seknesse be of fleume, þu my3t yknowe it 
by þe tokenes of fleume, as by softnesse & whytnesse & slouþe & 
muche slep; 3ef it be of malencolye, þu my3t yknowe it by 
|P_237 
blaknesse & leneschyp & oþer tokenes of malencolye; 3ef it be of 
hem boþe togedere, þe tokenes beþ ymedled togedere. 
 
Analempsye comeþ of a fume oþer a smoke of þe 
stomak þat is fleumatyk oþer malencolyk. 
 
Þe tokens herof beþ abhominacioun to mete & to 
drynke, tremelyng of þe herte, prykkynge of þe stomak; [\f. 29\] & 
fleumatik metes & malencolyes doþ hem harm; & oþerwhyles þey 
falleþ no3t, bote beþ ful febel aboute þe tyme of hure accesse, & þys 
seknesse may ben of fleume, of colere, & of malencolye, & of 
whyche of hem it is þu my3t yknowe by þe sygnes of þe humores. 
 
Cathalempsye comeþ of a venemos smoke þat comeþ from fer 
into þe hed, & þer he is cold, & þys smoke comeþ of a blod þat is 
bry3t & brennyng in sum party of a monnes body. And þerfore it 
makeþ a mon ful hot wyþ-outen-forþ, & to hafe a swyft breþyng, & 
affrayeþ ful muche hure yen & oftesyþes makeþ hem swowe, & þey 
han oþerwhyles a fefer þerwyþ; & þau3 me clepe hem in þe tyme of 
hure accesse, þey 3efeþ non onswere, & 3ef þey spekeþ, it grefeþ 
hem sore; & þey watereþ wyþ hure yen & sykeþ sore & hafeþ an hot 
swot in þe delyferaunce of hure accesse & hure breþ stynkeþ 
oþerwhyles. 
 
And 3ef any of þese þre maneres vomen muche & whyt whenne 
þey beþ yfallen adoun, & strayne hure teþ togedere, þenne it is of 
fleume. 
 
[\f. 29v\] And 3ef he closeþ hys yen as þau3 he slepte 
& vome noþyng, bote ryseþ vp sone, þenne it is of colere. 
 
Bote 3ef he waxeþ blak & turne asyde hys 
mouþ & streyne hys honden togedere & lygge stylle, as þau3 he 
wolde be ded, & vome bot luytel, þenne it is of malencolye. 
 
Men þat han epylensye oþer analempsye schulleþ 
ben ydyeted wyp metes þat beþ temperat hote, bote þey þat han 
cathalempsye schulleþ ben ydyeted wyþ metes þat beþ temperat 
colde. And þese metes beþ goode for hem: hennes, feysauntes, & 
partryches & such oþer, & scaled fysch & borage & persyly & fenel, 
& good cler wyn, bote it be for þylke þat han cathalempsye. 
 
And abstyne þey from malencolyes metes, as beof, & 
alle maner caul-wortes & benen & pesen & mylk & oþer whyt 
metes, & from betes & merch, & salte metes, & soure metes, & 
rosted oþer fryed, & from water voules, & fysches of muyry 
wateres, & from hertes fleysch & swynes fleysch & schepes fleysch, 
& from notes and apples & barlych [\f. 30\] bred & ruye bred & 
otene bred, & from baþynge, from company of wymmen, 
from wraþþe, & from cryynge. 
|P_238 
And 3ef hym oximel squillytyk oþer oximel of radych oþer þys 
oximel to defye þe mater of hys sekenesse. 
 
Tak þe sedes of pyony & sauge & wermot & nettlen 
& horhowne & lauendre & auance & carses & sene, & mak wyþ 
hem oximel, & cast þerto þe sedes of þylke þynges þat brekeþ þe 
stone. Bote to hem þat han cathalempsye, put borage & ypericon & 
custuter & epythime. 
 
An oþer oximel: Tak þe pouder of euforbe & staphi & pyretre & 
pylyole & suche oþer & seþ hem in vynegre & in wyn, & seþþe mak 
vp þy oximel. 
 
Aftur þys, 3ef hym a purgacion: Tak aloes, 
wylde gourde, þat is ycleped in Latyn coloquintida, bdellie, oppoponak, 
elleborus niger, gumme arabyk, of eferich of þese ij 
[{vnces{]; of euforbe [{half an vnce{]; mak pyllulees herof wyþ þe iuys 
of horhowne; lapis armenicus is ful profytabel here. Aftur four 
dayes let hym blod in þe arm at þe hed veyne, & 3ef he hafe muche 
blod, let hym be garsed & ycupped in þe [\f. 30v\] nekke. 
 
A good pocioun: Take a porcioun of sauge, & of 
pyony in lasse quantyte, & of castory lasse þen þer, & of antymonye 
in þe leste quantyte. 
 
An oþer: Tak of oppopun, castore, sandrage, antimone, of 
eferich ylyche muche & 3ef it hym in what maner þu my3t. It is ful 
good for chyldren. 
 
Specyal þynges for þys seknesse beþ crowes eyren 
y3ete, antymonye, pyony, þe mawe of a soukynge hare ydronke in 
wyn (no3t þe skyn of þe mawe, bot þat is wyþ-ynne-forþ), & a 
wolfes herte y3ete, & þe fleysch of a fox also. 
 
And forte help chyldren þat hafeþ þys seknesse, 
pyony & ysope beþ þe most profytabel herbes, pyony to hongen 
about hys nekke, ysope y3efen hym to ete oþer in drynke. 
 
An oþer medycyne whenne a mon is yfalle adoun: Sle a dogge & 
3ef hym þe galle to drynke, & he ne schal falle no more of þat 
seknesse; & it is profytabel for hem to bere rewe efermore in hure 
hond & to smelle oftesyþes þerto. 
 
An oþer: 3ef hym in drynke antimone, castore, oliban, houndestonge, 
fenel rote, of efer ylyche muche. 
 
An oþer: Whenne he be falleþ furst, 3ef hym to 
drynke þe iuys of aquileye, of valerian, of sanygle, [\f. 31\] & of 
rewe, & he schal nefer hafe it more. 
 
A syrup for þys seknesse: Take þe sed of pyony & 
sauge & wermot & nettlen & horhowne, & seþ hem in wyn, oþer 
clarefye þe iuys & wyn ymedled togedere wyþ þe whyt & þe schelles 
|P_239 
of eyren ofer an esy fuyr, & seþe 3ef hym þat þat is cler byneþe to 
drynke, & þus þu schalt clarefye alle maner iuys of herbes wyþ þe 
gleyr & þe schelles of eyren. 
 
And 3ef þey beþ costyf, 3ef hem a clystery of water 
þat centamour & anet & camomill & mellylot & such oþer beþ 
ysoden ynne. Oþer mak hym a bytynge supposytorye. 
 
A good oynement for þys seknesse: Bote 3ef a 
mon hafe epylensye, þu schalt anoynte hys rugbone, & 3ef it be 
analempsye, þu schalt anoynte hys wombe byfore þe stomak, & 3ef 
it be cathalempsye, þu schalt anoynte þe membre from whom þe 
seknesse comeþ: Tak of castore ij [{vnces{]; of pyretre, of oyle de 
bay, of staphueri, euforbe, of eferich j [{vnce{] & [{half{]; of seneuey, 
nitre, pepur, of efer j [{vnce{]; of oyle & of wex [{half a pound{]. 
 
An oþer oynement: Take houndestonge, planteyne, 
betes, soufery water þat brunston is ymedled wyþ, as water 
[\f. 31v\] of hote baþes oþer oþer water þat me seþeþ brunston ynne, 
& take þerto fenel, louage, sysymbre, violet, centre gall, & sauge & 
an old sowes grece, & seþ al þys a good whyles in water, & seþþe 
gedre al þat hofeþ abofe þe water, & anoynte hym þerwyþ. 
 
And understond þat bytter medycynes beþ 
profytabel for þe hed & for þe stomak, & nomelich þylke þat hafeþ 
muche of aloes. 
 
And þilke þat han epylensye, let hem ete bytymes, 
for fastynge nuyeþ hem ful muche, & lokynge in glas & efel smelles 
& stynkynge, bote it be of rewe oþer of castore oþer amome oþer of 
antimonye; & þe lokynge on gyt ypoudred wol mak hem falle doun 
anon, bote to loke on gyt yhol doþ hem good & wol maken hem 
rysen vp sone. 
 
Bote to þylke þat han anelempsye, it is profytabel to faste, 3ef 
hur hedes ne ben no3t febel, & castynge is profytabel to hem 
oþerwhyles. 
 
And it is profytabel for hem þat hafeþ epylensye to ben ylet blod 
on [\f. 32\] þe veyne þat is bytwene þe þombe & þe fynger þat is next 
hym. 
 
An oyle þat dissolueþ colde humores & wasteþ 
hem is þus ymad: Take a pound of lorer lefes & stamp hem, & 
seþþe seþe hem in a pound of wyn & a pound of oyle, & seþ hem so 
long forte þe wyn be ywasted awey. In epylensye anoynte herwyþ 
hys hed, in anelempsye þe stomac, in cathalempsye þe place þat þe 
seknesse comeþ from; & þys oyle is good for akyng of hed þat 
comeþ of colde, & for þe palesy & þe crampe þat comeþ of plente of 
humores about þe senewes, & for colde goutes. 
 
[^SAMPLE 2^] 
|P_240 
[\f. 17v\] Simpel oximel is ymad of hony & vynegre, bote þe two 
partyes beþ vynegre, & þe þrydde is hony, þey schulleþ ben 
medled togedere ofer þe fuyr. 
 
Oxymel componed is in two maneres: Sum is 
ymad of oximel simper & of on oþer þyng yput þerto, as oximel 
squillytyk & oxymel of radych; þe oþer oximel componed is ymad 
of oximel sympel & of mony maner þynges. 
 
Oxymel squillytyk is þus ymad: Tak an oynen of þe 
see þat ys ycleped in Latyn squilla, & do awey þe outer schelles of þe 
oynen, for þey beþ to hote, [\f. 18\] & as mony as þu dost awey of þe 
outemest, so fele do awey of þe ynnemest, for þey beþ to colde, & 
take þylke þat beþ in þe seþ hem in vynegre, & seþþe 
clanse it & cast þertp þe þrydde part of hony & make it vp. 
 
Oxymel of radich is þus ymad: Take þe rote of 
radych & kute it into smale, þenne rolles & seþ hem in vynegre, & 
seþþe clanse it & cast þerto þyn hony. 
 
